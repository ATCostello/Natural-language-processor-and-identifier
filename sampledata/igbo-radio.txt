Whitney Houston anwuola
Otu nwanyị olu ọma , onye Amerịka , a ma ama maka ịgụ egwu , bụ Whitney Houston , anwụọla .
E butere ozu Whitney n’ ime ụlọ oriri n’ ọñụñụ Beverly Hilton .
A ma Whitney ama maka olu ọma ya .
Ọ gbara afọ 48 tupu ọnwụ egbuo ya .
Tupu ọ nwụọ , ọ gara na mpaghara Hollywood ebe a na- eme mmemme nturu ugo Grammy .
Grammy bụ otu n’ ime mmemme ndị a na- eji etuwe ndị aka ha pụtara ihe n’ ịkụ egwu ugo .
A na- ekwu na a hụrụ Whiteney anya ịkpazụ n’ ụbọchị Tọzdee mgbe ọ gụchara nwa obere egwu n’ ebe ahụ a na- eme mmemme Grammy .
A hụkwara ya anya ọzọ na mgbede Fraịdee ebe ya na ndị enyi ya na- enwe añụrị n’ ụlọ oriri n’ ọñụñụ Beverly Hilton .
Ihe mberede ugboelu egbuola mmadu 120 na Pakistan
Ozi anyị siri n’ aka ndị MSNBC nwete n’ akọwa na otu ụgbọelu bu ihe karịrị mmadụ 120 dara n’ ihe mberede ụgbọelu na Pakistan .
Ihe mberede a mere na Fraịdee , ka yabụ ụgbọelu na- akwado ifeda n’ otu ọdụ ụgbọelu dị na Islamabad , isi obodo Pakistan .
A ka na- eme nnyocha maka ighọta ihe kpara ihe mberede a .
Mana a na- akọwa na ajọ ọnọdụ ihu eluigwe , nke a hụtara mgbe ihe a mere , nwere ike iso n’ ihe ndị kpatara ihe mberede a .
Ihe karịrị mmadụ 120 nwụrụ .
Govano Rochas Okorocha ezigagoro Adams Oshiomole ozi iti aka n’ obi
Ozi anyị siri n’ aka gọọmenti Steeti Imo nwete na- ekwu n’ aka na- achị Steeti Imo , bụ Rochas Okorocha , ezigagoro onye ogbo ya , bụ Adams Oshiomole , aka na- achị Steeti Edo , ozi iji tie ya aka n’ obi maka ihe mberede okporo ụzọ ahụ dakwasịrị ndị otu ya n’ ụzọ e si aga Auchi .
Na ngwụsị izu ụka a gara aga , ihe mberede okporo ụzọ dakwasịrị ụgbọala ndị na- etiri Oshiomole mkpu n’ ụzọ Auchi .
Mmadụ atọ ndị nta akụkọ so ndị otu Oshiomole eme njem tufuru ndụ ha .
A na- akọwa na otu ụgbọala gwongworo nyahiere aka , were makwuru , ma kurie ụgbọala oti mkpu Gọvanọ Oshiomole , were gbuo mmadụ atọ ndị nta akụkọ .
Ndị nta akụkọ ndị ahụ bụ ndị na- arụrụ AIT na ITV .
Ụlọ mgbasa ozi ndị ahụ họpụtara ndị nta akụkọ ahụ ka ha na- eso Oshiomole .
Rochas Okorocha zigakwaara ndị AIT , ITV na NUJ ozi iti aka n’ obi maka ọnwụ ndị nta akụkọ a .
Ngaghari iwe na London
Ndị Channels Television na- akọwa n’ ụmụ afọ ala Nigeria bi na United Kingdom na- akwado ime ngagharị iwe na London .
Ha chọrọ iji nke a gosi na ha kwụnyere ụmụ nne ha na ụmụ nna ha , ndị nọ na Nigeria na- eme ngagharị iwe .
Ha chọrọ igosi na ha kwadoro oku ahụ a na- akpọ ka gọọmenti Nigeria weghachi ọnụ ahịa mmanụ ụgbọala ebe ọ nọ mbụ
Onye isi otu ụmụ akwụkwọ na mba ofesi ( Student Association of Nigeria in Diaspora ) , Olalekan Oshunkoya , gwara ndị nta akụkọ na ndị uwe ojii na London enyego ha nnakwe ime ngagharị iwe n’ ogige ebe ụmụ afọ Nigeria bi na London na- enwe nzụkọ , bụ ebe a kpọrọ Nigerian House na bekee .
Ngagharị iwe a ga- amalite na Nigerian House na London n’ ụbọchị Fraịdee , abalị isii nke ọnwa a bụ Jenuwarị .
Goomenti Steeti Rivers eliekotana igwe mmadu onu
N’ akụkọ siri na- aka ndị Channels Television bịara anyị , gọọmenti Steeti Rivers eliena mmadụ 89 n’ ime mmadụ 95 ndị ahụ ọkụ gbagburu n’ ụbọchị Tọzdee .
E likọtara ha niile ọnụ n’ otu ọnụ ili n’ Okobe .
A chọpụtara ndị nwe mmadụ 6 , were bunye ha ozu ndị nke ha .
E liri mmadụ 86 ndị ọzọ a na- amaghị ndị nwe ha n’ obodo Okobe dị n’ okpuru ọchịchị Ahoada West .
Ọ bụ gịnị gburu ndị a ?
Ndị uwe ojii na Port-Harcourt na- ekwu n’ otu ụgbọala tanka e ji ebu mmanụ petrol mebiri .
Igwe mmadụ were gbakọọ ebe ahụ na- ezuru mmanụ petrol .
Tanka ahụ mechara gbawaa , bọrọ ọkụ .
Ọkụ gbagburu mmadụ 95 .
Mmadụ 18 merụrụ ahụ .
Mkpamkpa a kpara n’ ụtụtụ Tọzdee .
Ị ga- echete n’ ụdị ihe a emego mbụ na Lagos , n’ abalị 26 nke ọnwa Disemba afọ 2006 .
Ọkụ gbagburu igwe mmadụ ruru 300 ebe ha na- ezu oshi mmanụ petrol n’ ebe ndị omekome kụpuru igwe paypụ na- ebu mmanu .
Goomenti Steeti Imo na Nollywood ebinyela aka n’ akwukwo
Gọvanọ Okorocha kwuru na atụmatu a ga- eri ihe ruru nde dọla 500 .
Ọ gbakwụnyere na gọọmenti ya ga- etinye otu nde dọla maka ịmalite atụmatụ a .
Gọọmenti Steeti Imo chọrọ ime ka Uguta Lake bụrụ ọka ibe n’ ogige ebe njem nlegharị anya n’ Afrịka gburu gburu .
Maka nke a , gọọmenti Imo na otu na- ahụ maka imepute ihe ejije , nke a kpọrọ Actors Guild of Nigeria ( AGN ) , ebinyego aka n’ akwukwọ maka ime Uguta Lake ebe a ga n’ emepute ihe ejije .
Aka na- achị Imo , bụ Rochas Okorocha , gwara ndị nta akụkọ maka atụmatụ a mgbe ya na ndị a ma ama n’ imepute ihe ejije na Nollywood gara njem nchọpụta n’ ogige Oguta Lake .
Rochas Okorocha kwuru na gọọmenti ya ga- ebuga ngalaba na- ahụ maka omenaala na njem nlegharị anya , bụ State Ministry of Culture and Tourism , n’ Uguta Lake .
Gọọmenti ga- ewu ụlọ ọgbara ọhụrụ ole n’ ole ya na akarangwa ndị e ji emepute ihe ejije n’ Uguta Lake .
Nke a ga- enye aka ime ka atụmatụ a biri ọkụ n’ oge na- adịghị anya .
< Gọvanọ Okorocha kwuru na atụmatu a ga- eri ihe ruru nde dọla 500 .
Ọ gbakwụnyere na gọọmenti ya ga- etinye otu nde dọla maka ịmalite atụmatụ a .
Gọọmenti ga- azụta ụgbọmmiri ọgbara ọhụrụ 10 maka ịkwalite njem ụgbọmmiri n’ Uguta Lake .
Otu nwanyị a ma ama maka imepute ihe ejije , bụ Patience Ozokwo , kelere Gọvanọ Okorocha maka itinye imepute ihe ejije n’ atụmatụ ịkwalite njem nlegharị anya na Steeti Imo .
Patience kpọrọ oku ka gọọmenti steeti ndị ọzọ ñomie atụmatụ a .
Nkem Owoh , onye a ma ama dịka “ Ọsụ Ọfia ” , maka imepute ihe ejije n’ akpa ọchị , kwuru na atụmatụ a ga- akwalite ọnọdụ imepute ihe ejije na Nigeria .
Egbuola mmadụ abụọ ndị Boko Haram na Kano
Ndị Channels Television na- akọwa na mmadụ abụọ ndị otu Boko Haram anwụọla na Steeti Kanọ .
Nke a mere ka ndị uwe ojii na ndị soja bagidere otu ebe mgbaba ndị otu ahụ n’ ụbọchị Satọdee .
Ụgbọala ndị Boko Haram ahụ kwara ogbunigwe nay a gbawara were gbuo mmadụ abụọ ndị ahụ .
Ogbunigwe ahụ merụrụ mmadụ abụọ ndị soja ahụ .
Otu onye n’ ime ndị soja ahụ jere wakpo ogige ebe ndị Boko Haram ahụ zoro na Kano , bụ Brigadier general Iliyasu Abbato , gwara ndị nta akụkọ na ihe a mere ihe dika ebe elekere mbụ nke isi ụtụtụ n’ ụbọchị satodee .
Ọ sịrị na ndị out Boko Haram ahụ jiri aka ha gbawaa ogbunigwe ha kwara n’ ụgbọala ha mgbe ndị uwe ojii na ndị soja wakporo ha na obodo Sabuwar Gandu nke nọdebere Kano nso .
Barack Obama , onye isi ala Amerika kwadoro alum di nwoke na nwoke
Alụm di na nwanyị bụ otu n’ ime ihe ndị na- ekewa ndị Amerịka .
Ụfọdụ , tụmadị ndị ụka , na- ekwu na nwoke na nwoke ịlụrita onwe ha bụ ịmerụ ala .
N’ okwu ọ gwara ndị nta akụkọ ụnyahụ bụ Nwenezdee , onye isi ala mba Amerịka , bụ Barack Obama , kwuru na ya kwenyere ka nwoke na- alụ nwoke ibe ya , ma ọ bụ ka nwanyị na- alụ nwanyị ibe ya .
Nke a mere ka o mechara mkpụrụ abalị abụọ osote ya , bụ Joe Biden , gwara ndị nta akụkọ na ya na onwe ya kwenyere n’ otu ihe ahụ .
Gọvanọ Mitt Romney , onye ji aha ndị otu Rịpọblikan azọ ọkwa onye isi ala , sị n’ alụm di na nwanyị kwesịrị ịdị nanị n’ etiti nwoke na nwanyị .
Gọọmenti ala Nigeria ga- achụ ụbịam ọsọ ụkwụ eru ala
Ndị Channels Television na- ekwu na onye isi ala Nigeria , bụ Goodluck Jonathan ekwuola na gọọmenti ya nwere nkwado ịchụ ụbịam ọsọ na Nigeria .
Mgbe Jonathan na- ekwu okwu n’ ọgbakọ ukwu ndị otu jikọtara mba ụwa , nke e nwere na Rio de Janeiro ,
Jonathan kwuru na gọọmenti Nigeria na- agba mbọ ịhụ na a na- ekewapụta ọrụ aka na ngalaba dị iche ịche , gunyere ọrụ ugbo , mmanụ akụ chi nyere , azụm ahịa , ịgbapu mmiri , na mkpocha na nzacha .
Jonathan kpọrọ ndị aka na- achị mba ụwa niile ka ha gbaa mbọ na- etinye anya n’ ụzọ a ga- esi achụ ụbịam ọsọ na mpaghara ụwa dị iche iche .
Goodluck Jonathan ezigagooro onye isi ala Ijipt a hoputara ohuru ozi nkwado
Ozi anyị nwetere n’ aka ndị Voice of Nigeria na- ekwu na onye isi ala Nigeria , bụ Goodluck Jonathan , ezigagooro Dr Mohamed Morsi ozi nkwado .
Na ntụlị aka izugbe nke e mere na mba ahụ na nso a , ndị Ijipt họpụtara Morsi ka ọ chịrị ha gawa .
N’ ozi nkwado ya , Jonathan kọwapụtara mmeri a Morsi nwetere dịka nke tọrọ atọ .
Ọ gbakwụnyere na ntụli aka ahụ e mere bụ nnukwute ihe iriba ama na mba Ijipt .
Lee otu Jonathan siri kwu ya na bekee :
“ I write to offer my warmest congratulations on your election as President of the Arab Republic of Egypt .
The election in which you triumphed , the culmination of a long process of political transition marked an important milestone in the history of modern Egypt .
Your success in the keenly contested election is well deserved and is a just reward for your tenacity , courage and vision .
’’
Jonathan gwara Morsi na ya bụ Jonathan na- atụ anyị ikwalite ọnọdụ mmekọrịta enyi na enyi , bụ nke dị n’ ekiti ala Nigeria na mba Ijipt .
Boko Haram ekwuona na o bu hanwa gburu mmadu 22 na Steeti Plateau
Ndị Channels Television na- ekwu na ndị otu Boko Haram ekwuona na ọ bụ hanwa tụrụ ogbunigwe ahụ gburu mmadụ 22 na Steeti Plateau n’ ụbọchị Sọndee .
N’ ime ndị nwụrụ anwụ gụnyere otu onye Sinetọ , nakwa otu onye omebe iwu ụlọ ọgbakọ etiti nke Steeti Plateau .
Mana ndị ọrụ nchekwa na- ekwu na mkpamkpa ahụ si n’ aka ndị na- alụ ọgụ agbụrụ .
N’ ozi akara ama saiba o ziputere , onye isi ndị Boko Haram , bụ Abul Qada kwuru nke a :
“ We praise God in this war for Prophet Mohammed , we ( Boko Haram ) thank Allah for the successful attack in ... Plateau state on Christians and security men , ”
“ Anyi kelere Allah maka ọgụ anyị na- alụrụ Prọfet Mohammed .
Ekele dịrị Allah maka ogbunigwe ahụ anyị tụrụ megide ndị ụka Christ yana ndị ọrụ nchekwa . ”
Abul Qada gara n’ ihu gbakwụnye nke a na bekee :
“ We will continue to hunt for government officials wherever they are ; they will have no peace again , ”
“ Anyị agaghị akwụsi igbu ndị isi ọchịchị ebe ọbụna anyị hụrụ ha ; udo agaghị adikwara ha ọzọ ”
Onodu egwuregwu boola ukwu na Nigeria
Labour Congress alaghachịgo n’ oru
Ndị otu Labour Congress alaghachịgo n’ oru ka ha gbachara abụbụ ọrụ .
Chukwuemeka Odumegwu Ojukwu
Ajụjụ ọnụ ndị Nigerian TV Online gbara Chukwuemeka Odumegwu Ojukwu tupu ọ nwụọ .
Nrurita uka ihu na ihu Obama na Romney
N’ agba nke mbụ nrụrịta ụka ahụ , Romney meriri Obama , onye mega anya ụra ụbọchi ha nwere yabụ nrụrịta ụka n’ abalị 3 nke ọnwa ọkụtoba a .
Ụnyahụ , onye isi ala mba Amerịka , bụ Barack Obama , na Mitt Romney , onye ji aha ndị otu Rịpọlikan azọ ọkwa onye isi ala mba ahụ , nwere nrụrịta ụka .
Nke a mere ka o mechera izu ụka abuọ ha abụọ nwere agba nke mbụ nrụrịta ụka ahụ na mahadum Steeti Denver , na Nwenezdee , abalị 3 nke ọnwa ọkụtoba afọ 2012 .
N’ agba nke mbụ nrụrịta ụka ahụ , Romney meriri Obama , onye mega anya ụra ụbọchi ha nwere yabụ nrụrịta ụka n’ abalị 3 nke ọnwa ọkụtoba a .
N’ agba nke abụọ ya ha mere ụnyehụ , Obama jiri anya nwoke ji anyụ nsị pụta .
O gosiri Romney na nwata bulie nna ya elu , ọgọdọ nwụchie ya anya .
Ndị nta akụkọ na ndị okwu na- adị mma n’ ọnụ kwuru na Obama meriri Romney n’ agba nke abụọ nrụrịta ụka ahụ .
Ndi Ripoblikan na- esi anya mmiri anya mmiri
Ndị Rịpọblịkan na- anya isi si na ha agaghị ekwe ka onye isi ala Amerịka , bụ Barack Obama , nwete afọ anọ ọzọ n’ ọkwa ya .
Obodo ederego duu n’ ala Amerịka .
Ndị otu ndọrọndọrọ ọchịchị Rịpọblịkan na- esi anya mmiri anya mmiri maka ihe ihere ha nwetere n’ abalị ụnyaa .
Kemgbe afọ atọ na ọkara ka ndị Rịpọblịkan na- anya isi si na ha agaghị ekwe ka onye isi ala Amerịka , bụ Barack Obama , nwete afọ anọ ọzọ n’ ọkwa ya .
Kemgbe ahụ ka ha na- agba Obama mgba n’ ụdị dị iche iche .
Mgbe ha mere ntụli aka nke okwuru ụlọ , ha họpụtara Mitt Romney , aka chiburu Steeti Massachussets , onye ha chere na ọ ga- emeri Obama na ntụli aka ozuru ọha .
Mgbe okwe gbara na ntụlị aka ozuru ọha ahụ e mere ụnya , Obama mere Romney ihu aja aja .
Ndị Amerịka họpụtara Obama ọzọ , nye ya ikike ka ọ chịaa afọ anọ .
N’ ogbe ebe ndị Rịpọblịkan zutere na Boston maka ịmata otu okwe siri gba , anya mmiri na- esi ebe niile .
Chịa ọchị adịghị mma , ma bewe ebewe adịghị mma .
N’ aka nke ọzọ , ụzụ , mkpọtụ na añụrị na- arị elu ebe ndị otu Obama zukọrọ na Chicago .
Mgbe o mechara were igwe okwu , Romney nabatara mmeri a Obama meriri ya .
O kwuru na ya a kpọọlarị Obama n’ ekwe ntị ya , si ya n’ udo dị .
Romney kpọkuru ndị Amerịka ka ha na- ekpere Obama ekpere ka Chineke nyere ya aka n’ ịchị mba Amerịka , tụmadị n’ oge ụnwụ a ha nọ n’ ime ya .
Mgbe Obama n’ onwe ya kwuru okwu , o kelere Romney na ndị otu ya .
Ọ sịrị na ya ga- agba mbọ ịdozi nakwa ịme ka mba Amerịka dị mma ma lọghachi n’ ọnọdụ ya dịka oke mba .
Chi-ojoo emegooro mmadu 60 n’ Abijan
Ọnwụ ike egbuona ihe ruru mmadụ 60 n’ obodo Abijan na mba Kotovua .
Ka a na- eme mmeme ịchụ afọ , igwe mmadụ gbakọtara na mpaghara obodo ahụ ebe a na- amụ ọkpụpka ọkụ fireworks .
Onye mịnịsta n’ ahụ maka ime obodo , bụ Hamed Bakayoko , kwuru na mmadụ 60 nwụrụ anwụ , ebe mmadụ 49 ndị ọzọ merụrụ ahụ .
Onye isi ala Kotovua , bụ Alassane Ouattara , ejego ebe ahụ ihe mberede a mere , kwee nkwa na ha ga- achọpụtarịrị otu ihe chi-ọjọọ ahụ siri mee .
Anyị nụtara na , ka a mụchara ọkpụkpa ọkụ fireworks ahụ , ndị mmadụ malitere ịlaghachi be ha ebe elekere mbụ nke isi ụtụtụ .
Mmadụ karịrị akarị na Plateau , ebe e mere ihe nkiri ahụ .
A malitere gbawa igidi , nke mere ndị mmadụ jiziri dagbuwe ibe ha .
Ọtụtụ ndị nwụrụ anwụ bụ ụmụ-nwanyị na ụmụ-aka .
Umu-Igbo ji onwe ha n’ ala !
Igbo bụ Igbo na- atụ ilu sị na ọ bụghị otuu akị-ilu na- ada na ntị ka ọ na- atọ n’ ọnụ , HO !
HA !
Nke a na- akọwa na onye ihe dị mkpa na- eji ire ụtọ , ire ọma were na- arịọ ka e nyere ya aka gboo mkpa dakwasịrị ya .
Mgbe ọ hụrụ n’ ego abatala na ya bụ elulo ị nyere aka tụpụta , ọ chọba ka o rie ya nanị ya .
Na- agbanyeghị na ị so tụpụta elụlọ ego ahụ jirị pụta , ọ chọzịrị iri nanị ya .
Agwa dị otu a bụ ajọ agwa ụmụ-Igbo nile kwesiri ịkwụsị site tata .
Onye erila dachie ụzọ .
Onye anyụchila nsị ụzọ , ka ọ ghara izuta ijiji .
Onye iriri oke nke gị rikwa oke nke ya , obi agaghị adị ya mma .
Ị gaghịkwa ahụ ihu na anya ị ga- eji rịọ ya ka o nyere gị aka gboo mkpa ọzọ ga- adakwasị gị .
Maka na anụ gbalahụ gị tata , echi ka bụ kwa nta .
Mkpa anaghị agwụ agwụ .
Mmadụ bụ Chi mmadụ ibe ya n’ elu-ụwa nke a .
Kama ihe ọma mụ mere mmadụ ibe mụ ga- egbu mụ , ya gbue onye mụ mere ya .
Onye sị na ihe ọma adịghị ya mma , buru ọkụkọ ụzọ laba ụra , kpọm kwem !
DANA Air amalitego imekwa njem ozo na Nigeria
Ka o mechara ọnwa asatọ otu ụgbọ-elu ha kpọkasịrị na Iju-Ishaga , were gbuo mmadụ 160 na Lagos , ndị Dana Air amalitekwana ime njem ọzọ n’ ala Nigeria .
Ka ihe mberede ụgbọ-elu ahụ mechara n’ abalị atọ nke ọnwa juunu afọ 2012 , gọọmenti ala Nigeria na ngalaba na- ahụ maka njem ụgbọ-elu napụrụ ndị Dana Air akwụkwọ ikike ife ụgbọ-elu .
Onye minista na- ahụ maka njem ụgbọ-elu na Nigeria , bụ Stella Oduah , enyeghachigo ndị Dana ikike ịmalite kwọwakwa ụgbọ-elu .
Ọnụ na- akwuru ndị ụlọ-ọrụ Dana Air , bụ Tony Usidamen , kwuru na gọọmenti enyeghachigo ha ikike ịmalite ọrụ .
Ụgbọ-elu izizi ha , kemgbe ọnwa asatọ , 9 J 353 , hapụrụ ọdụ-ụgbọ-elu Murtala Muhamed na Lagos jewe Abuja n’ ụtụtụ Fraịdee .
Nwoke onye Edmonton adagbuona onwe ya na Cancun
Chris Rogers gbara afọ 21 .
A mụrụ ya na St .
Albert , na Alberta .
Ọ na- aga akwụkwọ na mahadum University of Alberta .
Ọ dagburu onwe ya na Great Parnassus Resort na Cancun , ebe ya na ndị enyi ya jere ịnwe ezumike .
Ozi anyị nwetere na- ekwu na Rogers jere n’ ogige ebe a na- agba egwu ndị ntorobia n’ ụlọ oriri na nkwari ahụ .
Ọgụ dara ebe ahụ .
A kụrụ Rogers ọkpọ n’ imi .
Orima-anya malitere buwe ya .
Ọ ga- ghachiri n’ ọnụ ụlọ nke ya n’ ụlọ-elu họtelụ ahụ .
A sị n’ orima-anya bugideziri ya , o si n’ ụlọ-elu dapụ were nwụọ .
EFCC ekonukoola Soludo
Ndị EFCC , ngalaba na- ahụ maka ịchụ nrụrụ-aka na iri-ngo ọsọ na Nigeria , jidere onye bụbu onye isi oche ụlọ ọba ego etiti , Charles Soludo , ụnyahụ bụ Tọzdee .
Ndị EFCC nwudere Soludo n’ ebe o bi n’ Abuja .
Gịnị ka Soludo mere e ji achụ ya ?
Anyị nụrụ na ọ ga- abụrịrị ihe gbasara ọrụ ngo ahụ Soludo nyere otu ụlọ-ọrụ si mba Australia maka ibipute akwụkwọ ego polima .
Soludo nyere ndị Australia ọrụ a mgbe ọ ka ji ọkwa dịka onye isi oche ụlọ ọba ego etiti .
Ndị EFCC jidekwere ihe ruru mmadụ 12 ndị ọzọ ọkwa ha gbagoro agbago na CBN , ndị a na- enyocha enyocha maka nrụrụ aka n’ ihe gbasara inye ọrụ maka ibipute akwụkwọ ego polima , oge Soludo ka nọ n’ ọkwa .
Anyị nụrụ na EFCC dị njikere ịgba Soludo na ndị ọzọ ahụ akwụkwọ n’ ụlọ-ikpe .
Uche Nwosu na Uloma Okorocha gbara akwukwo
Otu a kwa ka o kwesịrị ịdị n’ ala Igbo .
Ka nwatakịrị toruru ịlụ nwanyị , ma ọ bụ ịlụ di , ka ọ hụ akụ na ụba ọ ga- eji gboo ya bụ mkpa dịrị nwoke ọbụla na nwanyị ọbụla toruru ogo ya .
Mana ọ bụrụ na ọlụ adịghị , ụkwa rue n’ oge ya , ọ gaghị ada .
Mana Igbo bụ Igbo na gbo gbo mara na ụkwa rue n’ oge ya , ọ daa , ha jiri gbasie mbọ ike ịhụ na mbara egburu , egbue ọrịa ya .
Mazị Uche Nwosu na Lọlọ Ụlọma Nwosu , ka Chineke Ụmụ-Igbo were mkpụrụ afọ gọzie ọlụlụ dị na nwunye ụnụ !
Ka ndị ọzọ chọrọ ịlụ nwanyị na dị ka ụnụ hụkwa ego , ọlụ ha ga- eji gboo ya bụ mkpa dịka ụnụ !
Igbo tụrụ ilu sị na e mee nwata ka e mere ibe ya , obi adị ya mma , kpọm kwem !
Mụọ nụ !
Zụọ nụ !
Di na nwunye ndi Toronto anwuona na Florida
E butere ozu mmadụ abụọ ndị Canada na Hallandale na Florida .
David Pichosky , dị afọ 71 , na ori-akụ ya , Rochelle Wise , afọ 66 , nwụrụ n’ ụlọ ha na Hallandale , obere obodo dị n’ ekiti Miami na Fort Lauderdale .
Ihe a mere n’ ụbọchị Tọzdee .
Ha na- adịkawa agbada na Florida n’ oge ụgụrụ winta .
Gịnị gburu di na nwunye a ?
Ndị uwe ojii na Hallandale sị na otu onye agbata-obi di na nwunye ahụ jere na be ha ilete ha , were chọpụta na ha anwụgo .
Ya na ha nwere oyiyi ije rie nri .
Mgbe oge ruru , ọ hụghị ha .
Ọ kpọrọ ha n’ ekwe nti , mana ha azaghị .
Mgbe o jeziri na be ha , ihe ọ hụziri bụ nanị ozu ha .
Ndị uwe ojii ka na- eme nnyocha maka ịchọputa ihe gburu mmadụ abụo ndị a .
E gbuona ochu na Saskatoon
N’ ụzọ ụtụtụ taa bụ abalị mbụ nke ọnwa jenuwarị , ndị uwe-ojii na Saskatoon , na Kanada , nwetere oku gbanụ gbanụ , bụ oku 911 .
Mgbe ha ruru na 100 Block , Avenue O South , ha hụrụ otu nwata-nwoke gbara afọ 28 , ebe ọ nọ n’ ọnọdụ ọ dị ndụ ọnwụ ka mma .
Mgbe ha lere anya ọfụma , ndị uwe-ojii chọpụtara na a sụrụ nwata-nwoke ahụ daga .
E buru ya ọsịịsọ gawa n’ ụlọ ọgwụ Royal University .
Ndị uwe-ojii na- akọwa na nwoke ahụ mechara nwụọ .
E nwebeghị onye a na- atụ aka na ya gburu ọchụ a .
Ndị uwe-ojii na- akpọ ndị Saskatoon oku .
Onye ọ bụna hụtara , ma ọ bụ matara ihe merenu , biko kpọọ ha na 1-800-222-8477 .
Ome ihe jide ofo !
Ị mela were wetara anyị egwu Chief Stephen Osita Ọsadebe , ọ gụrụ maka Ome ife jide Ọfọ .
Nke a na- akọwa n’ asụsụ Igbo kajara akaja .
Jita Mazị Stephen Osita Ọsadebe na- agbawa isi .
Egwu ya dị egwu !
Ọ jụrụ sị na ebe nwa-nne na nwa-nne na- eri ihe a sị ka ebute ọkụ , a na- ele ya o bu nsi ?
N’ iwe nwa-nne na nwa-nne anaghị eru n’ ọkpụkpọ cha cha !
N’ ewu tara ahụ na nwa-nne na nwa-nne na- abọ ya .
N’ ozu sibe usi n’ ọ bụ nwa-nne ka a na- akpọ , kpọm kwem !
Ọ chụ nwa-ọkụkọ nwe ada .
Nwa-ọkụkọ nwe kwa nwe nwe ọsọ ya .
Anya ukwu adịghị mma cha cha !
Okwu Chief Stephen Osita Ọsadebe bụ abụ ọma dị nsọ bụrụ kwa eziokwu .
Chukwu Ụmụ-Igbo chebere anyị ya nche , mgbe nile !
Ma na ndụ ma n’ ọnwụ , Chief Osita Ọsadebe bụ agụ Igbo na- eche mba !
Rochas na- akowa n’ Ohakim mefuru ijeri naira 62 n’ uzo na- ezighi ezi
Rochas Okorocha , na- ekwu na ha chọpụtara n’ aka chịburu Steeti ahụ , Ikedi Ohakim , na ndị otu ya , mere nrụrụ aka .
N’ akụkọ Chidi Nkwopara deere ndị Vanguard , aka na- achị Steeti Imo , Rochas Okorocha , na- ekwu na ha chọpụtara n’ aka chịburu Steeti ahụ , Ikedi Ohakim , na ndị otu ya , mere nrụrụ aka .
Rochas na- akọwa n’ Ohakim na ndị otu ya mefuru ijeri naira 62 n’ ụzọ na- ezighị ezi .
Okorocha gwara ndị Steeti Imo na Kọmiti ha họpụtara maka ileba anya n’ otu e si emefu ego ndị Imo mere nchọpụta a .
Barack Obama ekwuputego usoro ohuru a ga- esi na- enwe egbe n’ Amerika
Onye isi ala mba Amerịka , Barack Obama , ekwuputego usoro ọhụru a ga- esi na- ahụ maka ibu egbe na mba ahụ .
O teela aka ụfọdụ ndị mba ahụ na- akpọ oku ka gọọmenti ha mee ihe gbasa usoro inwe na ibu egbe .
< p " > Mana ndị otu ndọrọndọrọ ọchịchị Rịpọblikan na- adụ azụ mgbe ọ bụna e welitere okwu a .
Nke a bụ maka na ha achọghị imegide ndị otu a kpọrọ NRA , ndị na- adị enye otu Rịpọblikan ezigbote ego mgbe ọ bụna a na- azụ okwe ndọrọndọrọ ọchịchị .
N’ atụmatụ usoro ọchịchị ahụ Obama gụpụtara taa , ọ chọrọ ka ndị Amerịka mee ihe ndị a na- esote :
Ka iwu mee ka a na- enyocha ndị mmadụ ọfụma tupu e reshi ha egbe .
Ka iwu mee ka ndị mmadụ ghara ina-enwezi ụdị egbe ndị ahụ a rụrụ maka ịlụ agha .
Ka iwu Amerịka mee ka ndị mmadụ ghara ina-enwezi egbe nwere ike ịgbakarị mkpụrụ mgbọ 10 tupu a sụgharịa ya .
Ka iwu mee ka a na- ata ndị mmadụ afụfụ ma ọ bụrụ n’ aka kpata onye na- atụ mgbere ahịa egbe n’ uzo na- ezighị ezi .
Ihe ndị Obama gụpụtara taa ọ chọrọ ka e mee buru ibu .
Ọtụtụ ndị otu Demokrat kwenyere n’ ihe Obama chọrọ ka e mee .
Mana ndị Rịpọblikan na ndị otu NRA amalitegori iti mkpu megide Obama na atụmatụ ya .
Ọtụtụ ndị Amerịka malitere kwenyewe na e kwesiri ime ihe gbara ọkpụrụkpụ kemgbe otu nwoke buru egbe jee gbagbuo mmadụ 25 gụnyere ma ndị nkụzi ma ụmụ akwụkwọ n’ otu ụlọ-akwụkwọ na Newtown .
Tupu o mee nke a , o buru ụzọ gbagbuo mama ya n’ ụlọ ebe ha bi .
Agwo na ihe o loro agbatorola
Ka mụ gwa gị nke bụ eziokwu .
Maka na e meputazịrị egbe , dimkpa hụzịa onye ka ya , ọ ma ya ụra .
Omenala ndị ọcha bụ omenaelu n’ ala Igbo .
Ndị a emebiela ụwa maka ngwa agha dị iche iche .
Ogbu mma ga- alarịrị na nma .
Ọgba egbe ga- alakwa na egbe .
Okwu a bụ okwu Igbo bụ eziokwu .
Onye kpatara nkụ ahụhụ sị ka ngwere bịara ya ụgwụọ .
Ndị a na- aga mba ndị ọzọ na agbarị obodo ha na agbanyeghị na ndịa bụkwa nụ ụmụ mmadụ ka hanwa .
Ihe ndị a ji tụara mba ọzọ ka a ga- ejikwa tụara ha .
Mgbe mbụ ka Amerịka sị na osimiri chere ha azụ , na ọ dịghị onye ga akpatụ ha aka .
Gịnị meziri ugbu a ?
Nkịta nazịkwa ata ọkpụkpụ a nyanyere ya n’ olu .
E buru ozu onye ọzọ , ọ dị ka e bu ukwu nkụ .
Mana o metụta gị n’ ahụ , ị mara na ụgụrụ na atụ oyi .
Ka anyị na- ekiri ndị a ndị ara sị na ha mara ihe nile .
Ụwa dịrị mụ na gị na ụmụ Igbo nile mma !
Ọ bụrụ na Chineke echeghị obodo , na efu ka ndị nche na eche .
Mmadụ abụghị Chukwu .
Ndị ọcha abụghị Chineke .
Agwọ na ihe o loro agbatọrọla , kpọm kwem !
Nigeria ewubego iwu megide itu mgbere mmadu
Ndị omebe iwu nke ala Nigeria eweputego akwụkwọ iwu ọhụrụ , nke megidere itụ mgbere mmadụ .
Ndị otu Nigerian Federal Executive Council enyego nnakwe ha , sị na onye ọ bụna e jidoro ebe ọ na- ada iwu ọhụrụ a megidere ire ma ọ bụ ịzụ mmadụ n’ ụdị ọ bụna , ga- aga mkpọrọ afọ asaa .
Ka ndị otu a nwechara nzụkọ ha n’ Abuja , n’ ụbọchị Nwenezdee , onye minista na- ahụ maka mgbasa ozi , Mazị Labaran Maku , kwuru nke a na bekee : “ the Attorney-General of the Federation and Minister of Justice , Mohammed Bello Adoke , tabled a memorandum before the Council to seek approval for the Trafficking in Persons ( Prohibition ) , Enforcement and Administration Bill , 2012 . ”
Mazị Maku kwuru n’ ala Nigeria nweburu iwu megidere ịtụ mgbere mmadụ , mana iwu a nwere ebe ole n’ ole o riri mperi .
Ihe a na- ame ugbu a bụ ime ka iwu a kwụdosie ike .
Ha anabatago mkpọrọ afọ asaa maka onye ọ bụna dara iwu a .
Mazị Maku gbakwụnyere na a ga- enyefe akwụkwọ iwu a n’ aka ndị ụlọ omebe iwu na nso a , maka ime ka ọ diwazie ire dịka iwu na- achị ala Nigeria .
Akuko ifo : " Egbe na mbe "
Egbe lechasịrị mbe buru ya .
Ka egbe na- aga n’ ụlọ ya dị n’ elu ọjị , mbe were jụa egbe , ọ bụ gịnị ka ya mere o ji enye ya ụdị onyinye ọma ife efe ?
Egbe zara ya sị na ya anaghị enye ya onyinye ọbụla , kama na ya na- eburu ya ka ya na ụmụ ya were anụ ya gba azị .
Mbediogụ agwa ya sị n’ ọ bụrụ na ọ bụ ihe o bu n’ obi , ka o bughachi ya azụ ka ya ga weta mkpụrụ obi ya na umeji ya maka na ọ bụ ha na atọkarịcha ụtọ .
Egbe atụgharịa , buru mbekwu laghachi n’ ụlọ ya .
Mgbe ha rutara , mbadiọgụ , abọkasịba ala n’ obi ya .
Egbe jụrụ ya sị , ọ bụ gịnị ka ị na- eme ịbọkasị ala ?
Mbediọgụ zara ya sị na ọ bụrụ na ụmụ nna ya nụrụ na egbe bịara buru ya .
Na emeghị ihe ọzọ , ha ga ahụ ka mụ bọkasịchara ala .
Nke a ga- eme ka ha mata na a nwụghị dimkpa ka ọkụkọ pụa .
Ha ga- ahụ na mụ gbakarịkwara ala ịzọ onwe mụ tupu egbe eburu mụ .
O yoyoyoyo Egbe eburula Mba o yoyo !
Igbo kwenu !
Taa ka a na- edu Barack Obama n’ iyi-olu
Ndị mba Amerịka eduona Barack Husain Obama n’ iyi-ọlụ maka ịmalite agba nke abụọ ọchịchị ya .
Obama na- achị Amerika kemgbe afọ anọ .
N’ usoro akwụkwọ iwu mba ahụ , onye isi ala na- achị afọ anọ .
Afọ anọ ahụ gafee , o nwere ike iso me ndọrọndọrọ ọchịchị .
Ọ bụrụ n’ o nwee mmeri , ọ ga- achị afọ anọ ọzọ .
Nke a pụtara n’ onye isi ala nwere ike ịchị nanị afọ asato na mba ahụ .
Barack Obama malitere agba nke mbụ ọchịchị ya n’ ụdị oge a n’ afọ 2009 , ka o meriri ogbo ya bụ John McCain , onye jiri aha ndị Rịpọblikan zọ ọkwa onye isi ala n’ afọ 2008 .
Ka agba nke mbụ ọchịchị ya na- erute n’ isi njedebe , Obama weputere onwe ya maka iji aha ndị otu Demokrat azọ ọkwa , n’ ọnwa Nọvemba afọ 2012 .
Ndị otu Demokrat kwadosiri ya ike , na- agbanyeghị na ha emezichaghị ọnọdụ akụ n’ ụba mba ahụ otu ha siburu chee .
Aka chịburu Steeti Massechussets , Mitt Romney , bụ onye ndị Rịpọblịkan họpụtara ka o cheere Obama aka mgba .
Igbo sị na mbe na mbe pụta , e nwere nke bụ oke mbe .
Barack Obama meriri Romney n’ ụdị Romney na ndị Rịpọblịkan na- atụwaha anya , mgbe ndị Amerịka mere ntụli-aka ozuru ọha , n’ abalị 6 nke ọnwa Nọvemba afọ 2012 .
Taa bụ abalị 21 nke ọnwa Jenụwarị ka onye isi ulọ-ikpe ukwu nke mba Amerịka , John Robert ( jr ) , duru Obama n’ iyi-ọlụ .
Ọ ga- achịgide Amerịka ruo na ngwụsị afọ 2016 .
Taa bu ubochi nchete omumu Mazi Dr .
Martin Luther King Jr
A na- akọ maka onye isi ala Amerịka , Barack H. Obama , taa .
Taa ka Obama mere ịṅụ iyi ịchị obodo Amerịka afọ anọ ọzọ , maka ọlụ ọma nke ọ lụrụ n’ afọ anọ nke gwụrụ ụnyịahụ .
Mazị Dr .
Martin Luther King Jr .
bụkwa tata ka anyị nakwa echeta maka ọmụmụ ya .
Nwoke mụ a bụ agụ nwoke .
Nwoke a bụ otu n’ ime ndị isi ojii jiri ndụ ha chụọ aja ka ihe ọma ruta anyị aka n’ ala Amerịka .
Udo dịrị ya !
Dr .
Martin Luther King Jr !
Ta bụ ụbọchị gị !
Tata bụ ụbọchị gị .
Dr .
Martin Luther King Jr .
Ụmụ Igbo na ụmụ Amerịka na ụwa nile na- echeta ọmụmụ gị .
Ndi na- achi Nigeria ezugbuole Nigeria n’ oshi
Jonathan na- ekwu na obi dị ndị Nigeria ụtọ maka ọnọdụ ọkụ latrik .
Onye isi ala Nigeria , Goodluck Jonathan , kwuru okwu na CNN ụnyaa bụ abalị 23 nke ọnwa Jenụwarị .
Nwanyị onye nta akụkọ CNN , Christiane Amanpour , gbara Jonathan ajụjụ ọnụ gbasara ọchịchị ya , na ọnọdụ udo na nchekwa n’ ala Nigeria .
Jonathan kwuru na ndị otu Boko Haram bụ nanị ihe aka mgba chere Nigeria n’ ihu .
Ọ kpọrọ oku ka ụwa niile nyere gọọmenti Nigeria aka n’ ibusa ndị Boko Haram agha .
Christiane jụrụ Jonathan maka nkwa o kwere n’ afọ atọ gara aga , na- asị na gọọmenti ga- agba mbọ maka ime ka ọkụ latrik na- adị mgbe niile .
Jonathan gwara Christiane ka o jee jụọ ndị Nigeria bi ebe dịka Lagos na Abuja .
N’ ọ ga- achọpụta n’ afọ juru ndị Nigeria maka mbọ gọọmenti ya na- agba maka ime ka ọkụ na- adị .
Mgbe ndị Igbo Radio kpọrọ ndị niile anyị ma bi na mpaghara Lagos dị ịche ịche , anyị chọpụtara na ọkụ anaghị adị otu Jonathan siri kwu .
Christiane jụkwara Jonathan maka ndị minista ala Nigeria na- ezugbe Nigeria n’ oshi .
Maka ndị na- ezugide zuo ma mmanụ akụ chi nyere .
Ọ jụkwara ya maka nrụrụ aka ndị ọrụ gọọmentị na- eme .
Mana Jonathan azaghị ya ọfụma .
Ọ jụrụ Jonathan ihe mere na ụmụ afọ Nigeria na- anwụ n’ aka ndị uwe ojii , karịrị ndị na- anwụ site n’ aka ndị Boko Haram .
Jonathan azaghị ajụjụ a ọfụma .
Pịtụ mkpụrụ aka kọmputa gị ebe a , ma ị chọọ ịle ajụjụ ọnụ a na CNN .
Nigeria na Zambia gbaziri onye lawa onye lawa
Ndị otu egwu-bọọlụ ụkwụ nke ala Nigeria , Super Eagles , etufuona ohere ọzọ ha nwetere iji gosi na ha so na ndị bụ ndị n’ asọmpi bọọlụ iko mba Afrịka nke na- aga n’ ihu ugbu a .
Nigeria hapụrụ Zambia ha saa otu ọkpụ goolu Nigeria buru ụzọ nwete site n’ aka Emmanuel Emenike .
Tupu Emenike akụta otu goolu ahụ , Obi Mikel riri otu penaliti , nke karụ ịbụ goolu izizi nye ndị Nigeria .
Ndị egwu bọọlụ na- amasị na Nigeria , chere na Nigeria ga- ejisi ike merie ndị Zambia .
Ọ bụ ihe anya-mmiri mgbe ndị Zambia mechara sata otu ọkpụ ahụ oge bọọlụ na- akwado ịbịa n’ isi njedebe .
Nigeria na Zambia gbaziri onye lawa onye lawa .
Ebe onye oso ruru ka onye ije nakwa eru
Mbediọgụ hụrụ mụ tata na- akọsara mụ ihe ya hụrụ na- agbagwoju ya anya .
Mbediọgụ sị na ya hụ ụmụ mmadụ na anụ ọhịa ka ha na- agba ọsọ ka a gasị na ha anaghị anwụ anwụ , ka ha na ezu ike , ya ajụa onwe ya sị ọ bụ gịnị na bụ nsogbu ha ?
Na ya nakwa ajụ onwe ya ajụjụ sị :
Kedu mgbe anụmanụ ndị a na ụmụ mmadụ ga- ele ya anya were mụrụ akọ ?
Kedu ihe ya ga- emezị iji kụziere ha na nwayọ nwayọ bụ ije ?
Na ọ pụtara na ha enweghị echiche , ka ọ bụ na anya kpọrọ ha iji hụ na ya anaghị alụ ndụ mgbe ya na eje ije ?
Ọ jụkwara mụ ma ọ bụ amaghị ihe na- eme ha ?
Ọ sị na ọ bụ na ha amaghị na ebe onye ọsọ ruru ka onye ije na- eru ?
Ọ jụrụ mụ ka ọ bụ na ha amaghị na o ji ọsọ agbakwu ọgụ amaghị na ọgụ bụ ọnwụ ?
Ajụjụ ndị a tara akpụ .
Ọ bụrụ na ị nwere asịsa ị nwere ịsa banyere ajụjụ ndị a , biko depute ha na ọgbakọ ụmụ Igbo bụ Igbo ka anyị gụa , were nwee ike zigara Mazị Mbediọgụ ozi , ka obi were zue ya ike .
Biko ka anyị leba anya na ndụmụọdụ Mazị Mbediọgụ , dịka o kwuru na ebe onye ọsọ ruru ka onye ije na kwa eru .
Ka anyị were nụ ya ka egwu , maka na akụ fechasịa ọ dara awọ .
Gini bu omenaala Igbo ?
Omenala Igbo bụ asụsụ Igbo , efe / akwa Igbo , ma nke a na- awa awa ma nke a na- ama ama n’ ukwu , okpu anyị na- eko n’ isi , mkpara anyị na- eji n’ aka , ọla anyị na- agba n’ aka ma ọ bụ n’ ụkwụ , ihe ọlụ anyị na- anya n’ olu , akpụkpọ ụkwụo anyị na- agba n’ ụkwụ ma ọ bụ ụkwụ nkịtị anyị na- agba .
Ihe ndi a bụ omenala Igbo .
Ihe oriri Igbo na- eri bụkwa omenala Igbo : ụkwa , akị , akpụ , garị , ụtara , azụ ndụ , azụ ọkpọ , sungu , okporoko , ayịya , mangala , anụ ewu , anụ nchị , ọkụkọ Igbo na ọkụkọ agịrịkọlchọ , anụ nama , anụ ele , anụ awala , anụ ọgazị , akwa ọgazị na akwa ọkụkọ , kanda , isi ewu ngwọngwọ pepesupu , ofe olugbu , ofe ụgụ , ofe ọhara , ofe nsara , ofe ọkwụrụ , aṅara , ọjị , ose ọjị , ube , ọpọpọ , akị , akwụ , ụdara , kashu , mmịmị , ụkpaka / ụgba , achịkwụagba , bụ omenala Igbo .
Ọfọ na ogu bụ ekpere anyị na Chineke Igbo ji ekwurịkọta okwu , ma ndị nna nna anyị ha ma ndị nne nne anyị ha bụ ndị anyị na- agọ ọfọ ka ha were ọfọ anyị che Chukwu ụmụ Igbo n’ ihu kwa ụbọchị nile .
Ihe nile Igbo na- atụ n’ aka na nke ha na- ese na akwụkwọ , na nke ha na- akpụ dị ka ụzụ na ite , bụ omenala Igbo .
Ihe ndị a bụ ihe jikọrọ ụmụ Igbo bụ Igbo ọnụ .
Ha nwere ebe a na- amụta ihe ndị bụ ụmụ Igbo kwesiri ịna-eme na ihe a na- asọ nsọ .
Ezi na ụlọ bụ ụlọ akwụkwọ anyị nọ site na akụkọ ifo , ka anyị na amụta ihe bụ omenala Igbo na ihe bụ omenaelu .
Na mbara ka ọha na eze na- agbakọ were ma iwu ihe ala na- asọ nsọ , na otu a ga- esi rie onye mere ihe ala na- asọ nsọ nha .
A na- ada onye merụrụ ala Igbo nha .
A na- eri onye ahụ iwu , iji me ka ọ ghara ime ya ọzọ .
Igbo na- eti mmanwụ were eje iri ndị dara iwu obodo nra !
Ndị na- ese okwu nwere usoro ndị okenye họpụtara ha ji emezi ya bụ okwu , na onye ukwu na onye nta ga- eme n’ ude .
Ndị okenye nwere ụzọ ha si ekpebi ikpe ka udo dị na- erighị ngo .
Maka na o metụta imi , o metụtala ọnụ .
Nwanyị na di ya na- ese okwu , ndị okenye mara onye ikpe mara , marakwa ụzọ ha ga- esi tinye okwu ahụ ọnụ ka di na nwunye ya laa be ha ga birikwa n’ udo .
Ndị na- azọ ala , ndị okenye nwere osisi ogirishi e ji amata okere ala .
Ha bakwa agba aka ebe onye nwe ya bụ ala , na onye na- akọ ji na- ede na yabụ ala .
Ha makwa ndị ha na ha gbara obi / ha makwa ndị ha na ha na- akpa okere ala .
Ihe ndị a na- eme ka esemụ okwu ghara ịba ka ọnya bara mmadụ na ọkpa na- anaghị ala ala .
A nakwa agba ndị mmadụ iyi ma ha na- esi agụgọ na ihe ekwuru abụghị ka o siri me .
E nwekwara usoro e ji alụ di na nwayị n’ omenala Igbo .
Ịgba njụ , ịpa mmanya ngwụọ na ọjị , ka jụa ese nwanyị nwoke chọrọ ịlụ .
E nwere ụzọ ịpa mmanya .
E nwere abọ ji ole eji alụ nwanyị .
E nwekwara ụzọ e si ele ọmụgwụọ ma nwanyị mụọ nwa .
E nwere usoro e si aga mgba erụ .
E nwere ụzọ e si amụ ọlụ aka , na afọ ole onye na- amụ ọlụ aka ga- anọ tupu e duo ya ụlọ , ka ọ gazịa zụba ahịa nke ya .
E nwekwara ụzọ e si agwa onye onye ya nwụrụ okwu maka ka aghara ili ozu abụo .
A na- ezipụ ndị okenye mara ihe ka ha je ya bụ ozi .
Igbo nwekwara ụzọ e si akwa ozu .
Igbo nwekwara oge nwanyị na- erumkpe kwesiri irucha mkpe .
Ọ dịghị ihe kọrọ akọ n’ omenala Igbo .
Igbo kwetara na ihe ọ ga- abụ e me gị ọ gaghị adị gị mma , ka ị gharakwa ime ya onye ọzọ .
Omenala Igbo gbagidere ụkwụ n’ eziokwu , egbe bere ugo bere nke sị na ibe ya agaghị ebe ka nku kwa ya n’ ike .
Omenala Igbo bụ eziokwu bụ ndụ .
Ụmụ Igbo bụ ụmụ Chukwu , kpọm kwem !
Onwu egbuola Hugo Chavez
Onye isi ala mba Venezuela , Hugo Chavez , anwụọla .
Ọ nwụrụ taa bụ Tuzdee .
Ọ gbara nanị afọ 58 tupu ọnwụ egbuo ya .
Onye osote onye isi ala mba ahụ , Nicholas Maduro , kwuputere taa na Chavez nwụrụ n’ ịhe dịka elekere anọ n’ ọkara , nke mgbede na mba ahụ .
A mụrụ Hugo Chavez n’ abalị 8 nke ọnwa Julayị afọ 1954 .
Nna ya bụ onye nkuzi n’ otu obere obodo e nwere na Venezuela .
Mama nke ukwu Chavez zụrụ ya , tupu ọ baa amị mgbe ọ dị afọ 17 .
N’ afọ 1992 , ya na ndị otu ya nwara ike ha iwere ọchịchị n’ ike .
Mana aka mechara kpara ya .
A tụrụ ya mkpọrọ .
Ka afọ abụọ gafere , ọ pụtara na mkpọrọ were malite ịso azọ ọkwa onye isi ala na 1998 .
Kemgbe ọnwa ole n’ ole ka Chavez nọ n’ akwa ọrịa kansa .
E nwere mgbe anyị nụburu na ọ malitego ịgbake n’ ọrịa .
Taa , ndị Venezuela na- eru uju maka onye isi ala ha nwụrụ anwụ .
Akwa ariri n’ onwu Professor Albert Chinualamogu Achebe
Ụmụnna m ndị Igbo , ndị CISA na ndị Wachet , gịnị ka anyị na- anụ ?
Onye nwụrụ ?
Ihe ukwu emeela n’ ụbọchị ahịa ukwu !
Oke osisi ndị Igbo ji eme ọnụ a daala !
Mbazụ igwe ndị Igbo ji akpaa nganga agbajiela !
Ọnwụ egburule Akanaede akwụkwọ , Professor Albert Chinụalamọgụ Achebe , Dimkpa Agụ ndị Igbo , Nwa diala ndị Ogidi , Anambra State !
Onye Oji deekara onye Bekee n’ oyibo !
Onye Oji kuziri onye Ọcha otu eji asụ ma na- ede okwu Bekee !
Oke Agụ ụmụ Igbo ji eme ọnụ !
Chai , ike agwụla !
Chaị , echetala m n’ oge anyị gụrụ Things Fall Apart , No Longer at Ease , Arrow of God , A Man of the People , na ọtụtụ akwụkwọ ndị ọzọ Chinụa Achebe deere mgbe anyị nọ na sekọndịrị sukulu .
Oge elu wụ ala ọsa , n’ oge ụmụ akwụkwọ maa ihe ha na- eme , n’ oge onye nkuzi kpọrọ ọlụ nkuzi ihe , n’ oge agu nmuta na- achi !
Professor Chinụa Achebe ; Odogwu Nwoke , Nwoke obi ọma , Enyi ọha dum , O ji nwayọọ ejee !
Ọchị agha !
Nwoke na- eme ihe mgbe ihe siri ike .
Chaị , onye ga- asị na Chinụa Achebe kwujọrọ ya ?
Ndị enyi m , ihe ọma anaghị ekwe ka ejide ya n’ aka .
Ọnwụ , egbuole Agụnaeche-Mba ndị Igbo ji a gaa mba !
Chinụa , Nwoke udo zuru ahụ !
Nwoke ọnụ ya jupụtara n’ ekele !
Omee mgbe ihe siri ike !
Otu onye na- achụ ọgụ !
Onye nduu ụmụ Igbo !
Nwoke a nadịghị esi n’ iru ya a paa mmanya !
Chai , onye wetara mma e jiri gbue agụ ?
Ụmụnna m , ihe tagburu nkịta ataala arụ !
Ọnwụ anaghị atụ ụjọ !
Chinụa , hapụ n’ ihi na Chi gị maara ihe mere gị .
O nweghị ihe ụmụ Igbo pụrụ imee n’ ihi na ọnwụ ka ike .
Ndị CISA kwadoro itu gị akara ugo na Igbo Village dị na Staunton , Virginia taa na mmemme Retreat ha n’ izu ụka a .
Ọ wụrụ ihe ọgụ gaara igbochi , ndị CISA gbakoro n’ Igbo Village gara eburu mma , egbe na ụta wee lụwa ya .
Ụmụnwanyị na Ụmụada gbakọrọ n’ ebe a gara eburu mkpara na aka odo ha ji-asụ nri wee lụwa nke ha .
Ọnwụ gara ahụ ọgụ na mgba anya !
Chai , egbe e burule nwa ọkụkọ n’ iru nne ya !
Anyamiri ejula anyị anya .
Ụkwụ e jiela agụ , mgbada abịala ya ụgwọ !
Chinụa , ọkụ ị mụnyere n’ ụwa agaghị anyụ anyụ !
Mba nile akwụkwọ gị ruru gaa necheta ọlụ nile ị lụrụ n’ ụwa .
Chinụa , akwụkwọ Things Fall Apart ị deere agaghị anwụ anwụ .
Ihe ncheta gị agaghị agwụ agwụ !
Ụmụ Igbo , anyị matara n’ ugbo abụa ka ekwe na- akpọ dike-Ọ kpọ ya otu na ndụ , ọ kpọ ya nke ọzọ n’ ọnwụ .
Ọrịa gbue onye ọ tụrụ , ya ezuru ike !
Chinụa , hapụcha !
Ụjọ atụkwala gị n’ ije gị n’ ihi na onye ya na chi ya kwụụ n’ ije , ụjọ ekwesịghị ịtụ ya !
Anyị na- asị gị gbawa ọsọ gị , gbakwuru Chi kere gị , ebe ị ga- ezu ike maka ọlụ ọma nile ị lụrụ n’ ụwa .
Laa n’ ụdo !!
Ogbunigwe gburu mmadu 3 , meruo mmadu 176 ahu na Boston
Mgbọ ogbunigwe awụnyego aja na garrị n’ obodo Boston , na Steeti Massachusetts , na mba Amerịka .
N’ ụbọchị Mọndee , ụwa niile gbakọtara na Boston maka asọmụmpi ọsọ onye mere ike ya , nke a kpọrọ Boston marathon , n’ olu bekee .
Ndị omekome jere lie mgbọ ogbunigwe abụọ n’ ogige ebe e mere maka ịkwụsị ọsọ .
Ogbunigwe ahụ gbawara n’ ebe elekere abụọ nke ehihe na Boston were chụjuo ndị mmadụ ọhịa n’ ụzọ .
Mgbe anwụrụ ọkụ gafechara , a chọpụtara mmadụ atọ nwụrụ anwụ , gụnyere otu obere nnwa a na- akpọ Martin , onye ndị mmadụ daara abalị na Boston ụnyahụ .
Kemgbe Mọndee ahụ , ndị uwe ojii na ndị FBI na- agbakeri ala na- achọ onye nyụrụ ụdịrị nsị a n’ igbudu ahịa .
Ụnyahụ , ha gosiputere photo okpokoro ite igwe na nkirika akpa ojii e jiri rọchi nsị egbe mgbọ ogbunigwe ahụ .
Mmadụ 3 nwụrụ anwụ , ebe mmadụ 176 merụrụ ahụ .
Ndị dibịa bekee n’ ụlọ ọgwụ Boston kwuru na ha hụrụ ụdị mmerụ ahụ dị iche iche , ma ndị e bere ụkwụ , ma ndị e bere aka .
Ndị uwe ojii na ndị FBI kpọrọ oku ka onye ọ bụna matara , m ’ ọ bụ , hụrụ onye merụrụ ala a mee ka ha mata .
Ha kpọrọ ndị niile setere photo m ’ ọ bụ ihe nkiri vidio zitere ha ya .
Taa bụ Nwenezdee , ndị uwe ojii kwuru na , site n’ ihe vidio ndị rutere ha aka , ha ahụtagorị mgbe otu nwoke dọwara akpa ebe ahụ ogbunigwe ahụ gbawara , kama na ha achọpụtabeghị onye ọ bụ .
Uwa nke a sefu !
Eeekwa !
Mberede nyịrị dike .
Ọ bụkwa mberede ka e ji amata nwa dike .
Ọ bụ ihe nwute na ụmụ mmadụ bịara ịgba ọsọ maratọnụ , na ndị bịara ikiri ha ka ndị omekaome lara ndụ ha n’ iyi site n’ ịgba ogbunigwe n’ abọ nke merụrụ ọtụtụ ụmụ mmadụ ahụ .
Ụwa nke a dịkwa egwu .
Ụmụ mmadụ ọgazị akpọchibido onwe ha ụzọ ka enwe na adaka a kpọchiri na zuu ( Zoo ) ?
Keduzị nke bụ na ụmụ mmadụ agaghịzịkwa agbakọ ịnara ikuku ?
Kedụzị nke na ụmụ mmadụ agaghịzịkwa apụta nyara anwụ ghara ịna achịrị mkpụrụ obi ha n’ aka ?
Kedụzị nke na ụmụ mmadụ agaghịzịkwa aṅụ miri tọgbọ iko n’ ụwa nke a ugbu a ?
Keduzị nke na ụmụ mmadụ apụghịzịkwa ịgbakọ ghara ịna ele anya n’ azụ ukombụ ha , ịmata ma ọ dị ndị pa egbe ịgba ha ?
Ụdịka ndụ gịnị bụzị ndụ ndịa anyị nazịkwa ebi na mmadụ ahụghịzịkwa mmadụ ibe ya n’ anya cha cha !
Ụwa nke a sefụ !
Ụwa enweghị isi , nke o ji enwe ọdụ cha cha !
Ndi uwe ojii egbugo Tamerlan , jido Dzhokhar na Watertown
Igidi ọgụ ahụ mmadụ abụọ ndị omekome ahụ tụrụ ogbunigwe na Boston na ndị ọrụ nchekwa na- agba kemgbe mkpụrụ abalị anọ abịago n’ isi njedebe .
Mkpụrụ abalị ise gara aga , ụmụ nne n’ abọ , Tamerlan Tsarnaev , gbara afọ 26 , na Dzhokhar Tsarnaev , gbara afọ 19 tụrụ ogbunigwe n’ ogige ebe a na- eme mmemme ịgba ọsọ Boston maratọnụ .
Kemgbe ahụ ka ndị uwe ojii na ndị FBI na- achọ ha .
N’ abalị nwanne ụnyahụ , ụmụ nne n’ abọ ahụ jere na Watertown nara otu onye ụgbọala ya n’ ike .
Ha gburu otu onye owe ojii , Sean Collier , na- arụ ọrụ na Massachusetts Institute of Technology ( MIT ) , merụọ onye uwe ojii ọzọ , Richard Donahue , ahụ .
Ndị ọrụ nchekwa mechara gbaa ha gburugburu , ha na ha were malite ịkwarịta mgbọ .
Ndị uwe ojii gburu otu n’ ime ụmụ nne n’ abọ ahụ , nke obere , Dzhokhar Tsarnaev , jiri ụgbọ ala ahụ ha zuru n’ oshi gbanarị ndị uwe ojii .
Ndị uwe ojii chọjuru ya afọ na mpaghara Boston .
N’ oge uhuruchi , otu onye hụrụ ebe Dzhokhar zoro n’ ụgbọ mmiri dị n’ azụ ụlọ ya , were gbara ndị uwe ojii ama .
Mgbe ha rutere ebe a ahụ ha malitere ịkwarịta mgbọ .
E merụrụ Dzhokhar ahụ were jidezie ya .
E bujere ya n’ ụlọ ọgwụ na Boston .
Ndi uwe ojii akpachigo mmadu abuo choro ibu agha iyi egwu megide ndi njem ugbo oloko na Toronto
Ndị uwe ojii , ndị Royal Canadian Mounted Police , RCMP n’ aha ịchafọ , ejidogo mmadụ abụọ a na- ebo ebubo na ha na- akpa nkata ibuso ndị njem ụgbọ oloko agha iyi egwu na Toronto .
Mgbe ọ na- agwa ndị nta akụkọ okwu n’ ụbọchị Mọndee , osote onye isi ndị uwe ojii , James Malizia , kwuru na ha jidere ụmụ nwoke abụọ , Chiheb Esseghaier , gbara afọ 30 , ya na Raed Jaser , gbara afọ 35 .
Chiheb bi na Montreal ebe onye ogbo ya bu Raed bi na Toronto .
Ndị uwe ojii na- ekwu na , site na enyemaka ndị otu Alkaida na mba Iran , mmadụ abụọ ndị ahụ na- akpa nkata maka iji egbe na mgbọ ogbunigwe wakpo ụgbọ oloko si Toronto aga New York .
Malizia gwara ndị nta akụkọ n’ o tego aka ndị uwe ojii ji eso ụmụ nwoke abụọ ahụ , na- enyocha akparama agwa ha , na- akpara ha ọnya .
Ọ gbakwụnyere sị na Chiheb na Raed akpachagorị nkata , ma dịzie njikere igbu ọtụtụ ndị njem ụgbọ oloko si Toronto aga New York .
Ndị uwe ojii malitere ịnyocha akparama agwa mmadụ abụọ ahụ n’ ọnwa August afọ 2012 .
Taa bụ Tuzdee , a gbara Chihed na Raed akwụkwọ n’ ụlọ ikpe na Toronto .
E kpebiri ịhapụ ha n’ ụlọ nga na Toronto ruo n’ abalị 23 nke ọnwa Mee , oge a ga- amalite ikpe ha ikpe .
Michael Adebolajo zaburu onu ya n’ ulo ikpe na Kenya n’ afo 2010
Anyị nwetere ozi na Michael Adebolajo , otu n’ ime mmadụ abụọ ahụ gburu onye soja mba Britain na Woolwich , zaburu ọnụ ya n’ ụlọ ikpe na Kenya n’ afọ 2010 .
A na- ekwu na e jidere ya oge ọ na- achọ ụzọ ọ ga- esi aga mba Somali maka isonyere ndị agha isi ekwe ọnwụ al-Shabab nke mba Somali .
A gbaara ya ụgbọ nwa mkpị na Kenya , ka e kpechara ya ikpe .
N’ izu ụka gara aga , Michael na onye ogbo ya buru agha iyi egwu na Woolwich .
Ha jiri ụgbọala kụtuo otu onye soja mba Britain na- agara onwe ya .
Kama ha ga- enyere onye amị ahụ na- anwụ anwụ aka , Michael na onye ogbo ya mịpụtara mma were gbukasịa nwoke onye soja ahụ .
Ọ nwụrụ ebe ahụ n’ ike , n’ etiti okporo ụzọ .
Ndị uwe ojii rutere ebe ahụ ka o mechara ihe dịka nkeji 20 .
Ha gbara Michael na di nna ya egbe , tupu e jido ha .
Taa bụ ụka , ndị nwe onye soja ahụ gbakọtara ebe ihe a mere maka ịkwanyere ya ugwu ịkpazụ .
Ogu ebirila oku na Syria : Amerika ga- eziga ngwa agha
Ọgụ ahụ na- aga n’ ihu na mba Syria kemgbe ọnwa ole n’ ole ebiri la ọkụ .
Nke a malitere kemgbe abalị abụọ mba Amerịka malitere kwadowe ndị otu rebel ahụ na- ebuso gọọmenti Bashar Al-Assad agha .
N’ abali abụọ gara aga , gọọmenti Barack Obama na White House kwuru sị na ha adịgo njikere ịgbado ndị otu agha nnwere onwe nke mba Syria ụkwụ n’ azụ .
Ha kọwara na ihe butere mgbanwe a bụ na ha achọpụtago na ndị agha mba Syria jiri nkwa agha sarin gas were busa ndị otu rebel ahụ ọgụ .
N’ ambido ọgụ a , Amerịka kwuru sị na ha ga- etinye aka ma ọ bụrụ na gọọmenti Al-Assad nwaa anwaa were ngwa agha kemịkal wipọn were busa ndị rebel ahụ chọrọ ịchụpụ ya n’ ọchịchị agha .
Ngaghari iwe kpu oku n’ onu n’ aga n’ ihu ugbu a n’ Istanbul
Ọgba aghara dị egwu na- eme na mba Turkey kemgbe izu ụka gara aga , tụmadị n’ obodo Istanbul , ebe ndị uwe ojii n’ igwe mmadụ ndị na- eme ngagharị iwe na- achịpụ ya .
Ndị ahụ na- eme ngharị iwe malitere na- akpa aghara .
Onye Prime Minista mba Turkey , Tayyip Erdogan , zigara ndị uwe ojii ka ha chụsasịa igwe mmadụ ahụ gbakọrọ n’ ogige Taksim Square na- eme ngagharị iwe n’ Istanbul .
Nke a butereziri nnukwu ọgba aghara .
Ndị ngagharị iwe malitere tụwa ndị uwe ojii okwute .
Ndị uwe ojii na- atụzị ngwa ọgụ tia gasị aghara aghara .
Ha chịpụtara akara ngwa katapila ndị e ji agba mmiri , were mmiri na- agba ndị ahụ na- eme ngagharị iwe .
Ihe e nweziri ugbu a n’ Istanbul bụ ọnọdụ ọkụ sị ite pụọ ite sị ọkụ pụọ n’ etiti ndị uwe ojii na ndị ahụ na- eme ngagharị iwe .
Chimamanda Ngozi Adiche eturugo ugo edemede na Amerika
Nwa-afọ ala Igbo a ma ama maka ide akwụkwọ eturula ugo National Critics Book na mba Amerịka .
Adiche nwetere nturu-ugo a maka akwụkwọ ahụ o dere nke a kpọrọ Americanah .
Adiche kọrọ akụkọ nwata nwanyị onye Nigeria , hapụrụ ala nna ya gawa mba Amerịka maka ịgụ akwụkwọ .
Igbo , Lee nu udi ndi na- achi Nigeria
Biko , wepute ohere lee ihe onyonyo a ndị Channels Television nka ala Nigeria weputere .
Ị ga- ahụ ụdị ndị na- achị ala Nigeria .
Ọtụtụ ndị mmadụ ewerego ya ka ihe ọchị .
Onu ogu ndi agha mba Amerika e gburu n’ agha na mba Afganistan eruona 2 , 000
Taa bụ sọndee , gọọmenti Amerịka ekwuona na onye agha ahụ ndị soja Afghanistan gburu na nso a bụ onye Amerịka .
Ọnụ ọgụ ndị agha mba Amerịka e gburu n’ agha na mba Afganistan eruona 2 , 000 .
Nke a na- echetere ụwa na agha na- eri isi mmadụ .
Nke a mere ya afọ 11 kemgbe a malitere ịlụ agha ahụ na Afganistan .
Gọọmenti Barack Obama ekwuona na ndị Amerịka ga- ewete agha ahụ n’ isi njedebe n’ afọ 2014 .
Mana ọtụtụ ndị Amerịka akwadozighị yabụ agha a na- alụ .
Ọnụ ọgụ ndị agha riri na- arizi elu kemgbe ọnwa ole n’ ole ndị soja na ndị uwe ojii kwesiri ina-amụta ihe na- aka ndị agha mba Amerịka maliteziri gbuwe ndị Amerịka na- akụziri ha ihe .
A kpachapuru anya gbanyuo akara ngwa mgba ama MH 370
Onye isi ọchịchị mba Maleshịa , Najib Razak , ekwuole na e nwere ịhe mere mmiri jiri baa n’ opi ụgbọgụrụ .
Ha achọpụtago na akpachapụrụ anya gbanyụọ akara ngwa mgba ama di n’ ụgbo-elu Boeing 777 ndị mba Maleshia ahụ a na- achọ achọ kemgbe otu izu ụka .
Najib Razak kwuru na , site n’ ozi ha nwentere n’ igwe nnyocha satalaịtị , agwa ụgbọ-elu ahụ kpara , mgbe o na- efu efu , na- egosi ịhe aka mmadụ mere .
Ụgbọ-elu MH 370 , bu mmadụ 239 , si Kụala Lụmpọ na- aga Beijing gbagidere n’ elu bụrụzie ịhe a na- achọ achọ .
Anya ịkpeazụ igwe nnyocha njem ụgbọ-elu hụrụ MH 370 bụ mgbe MH 370 na- efe na mpaghara oshumiri ndịda Chaịna .
Ụwa niile ka na- achọ MH 370 ruo taa .
Onye isi ala mba South Koria agbaala arụkwaghị m
Aka na- achị mba South Korịa , bụ Chung Hong-won e werena aka ya rituo n’ ọchịchị .
Nke a na- eme n’ ihi otu ndị mmadụ siri na- akakpọ gọọmenti ya maka usoro ha siri kpa agwa gbasara ndị obodo ha ahụ nwụrụ n’ ihe mberede ụgbọ mmiri .
Mgbe ọ na- agwa ndị mba ahụ okwu , Chung Hong-won kwuru n’ akwa ya na- ebere ezi n’ ụlọ niile ndị ịhe mberede a metụtara anarago ya ụra n’ anya .
N’ abalị iri n’ isii nke ọnwa Eprelụ , ụgbọ mmiri ndị South Korịa bu mmadụ narị anọ n’ iri asaa n’ isii kpuru ekpu .
Ndị ọrụ nchekwa gụtara otu narị mmadụ n’ iri asatọ n’ asaa ndị nwụrụ anwụ .
Ọtụtụ n’ ime ha bụ ụmụ akwụkwọ na ndị nkụzi , ndị na- aga njem nlere anya .
A ka na- achọ ọtụtụ ndị mmadụ achọ .
E gbuola mmadụ 45 na Steeti Nasarawa
Ozi anyị nwetere site n’ aka ndị Guardian nke ala Nigeria na- ekwu na tigbuo zọgbuo na- ada n’ etiti ndị obodo Eggon na ndị Gwandere na Steeti Nasarawa .
Anyị nụrụ na e gbuola mmadụ iri ano n’ ise n’ agha ahụ agbụrụ abụọ ndị a na- ebuso onwe ha .
Anyị nụrụ n’ agbụrụ abụọ ndị a na- azọ ala .
Mana ụfọdụ ndị nta akụkọ na- ekwu na ịhe na- ese okwu bụ mmeri ahụ Umaru Tanko Al-Makura nwetere , nke mere ka ọ lọghachite n’ ọkwa ọchịchị .
Gọvanọ Al-Makura , onye Gwandere , na Sinetọ Solomon Ewuga , onye Eggon , na- ese okwu , nke mere Sinetọ Ewuga na ndị na- eso ụzọ ya jiri hapụ APC banyezie na PDP .
Ndị Guardian nwetere ozi na mba abụọ ndị a jiri ngwa agha gụnyere AK 47 egbu onwe ha .
A torola Oriaku Asime G. T. Sekibo
Ndị Channels Television na- akọwa na ndị ntọ atọrọla Asime Sekibo , nwunye onye omebe iwu bụ Sinetọ George Thompson Sekibo .
George Sekibo na- anọchite anya ndị mpaghara ọwụwa anyanwụ Steeti Rivers bụ Rivers East Senatorial District .
Ndị o ji egbe atọrọ tọọrọ Asime Sekibo n’ ụbọchị Tọzdee na Port Harcourt .
Nwanyị a si mahadum ( University of ) Port Harcourt , ebe ọ na- agụ akwụkwọ , ala be ya mgbe ndị ntọ a wakporo ya .
A tọọrọ Asime na mmadụ abụọ ndị ọzọ .
Ihe a mere ebe elekere asaa nke mgbede na Obiri Ikwere Bridge .
Anyị nwetere ozi na ndị ntọ ahụ na di nwanyị a amalitego ikpa nkata , mana anyị amabeghị ego ole ha si ya kwụọ maka igbapụta nwunye ya .
A tuola Umar Farouk Abdulmutallab nga mkpuru oka
Otu onye ọkaikpe na mba Amerịka atụọla nwa afọ ala Nigeria nga mkpụrụ .
Dịka a na- ewere otu ogbe ọka na- atụpụ nanị otu mkpụrụ ọka nay a kwa afọ , nga mkpụrụ ọka bụ nga ebighi ebi , nke onye a tụrụ ya ga- anọgide n’ ime ya were ruo n’ ụbọchị ọnwụ ya .
Gịnị kpatara e jiri tụọ ya ụdị nga a ?
Umar kwetere na ikpe mara ya n’ ebubo ahụ eboro ya na ọ kpara nkata ma nwakwaa ike ya ịtụ ogbunigwe n’ ụgbọelu bu ndị njem aga Amerịka .
N’ ụbọchị ekeresimesi , abalị 25 nke ọnwa disemba , afọ 2009 , Umar kwara mgbọ ogbunigwe yiri ya n’ iba ya , were banye n’ ụgbọelu na- aga Amerika .
A na- akọwa na ndị otu Al-Kaịda koro Umar .
O kwenyere ha were nyiri ogbunigwe n’ iba ya were banye n’ ugboelu bu ihe ruru mmadụ 300 si Amsterdam aga Detroit .
Mgbe ha ruteweziri n’ ebe ụgbọelu ha ga- ada n’ Amerịka .
Umar nwara ike ya ime ka obugbigwe ya gbawaa , ma gbuo ma ya ma ndị ọzọ so eme njem n’ ụgbọelu ahụ .
Mana aka apụghị ya .
Ndị njem ibe ya jisiri ike jikpaa Umar ahụ , were meghụọ ogbunigwe ahụ nke Umar munyegoro ọkụ .
E mechara kpee Umar ikpe n’ Amerika .
Umar jiri ọnụ yak were na ikpe mara ya .
ADỊGHỊ N’ OTU NDỊ IGBO : ATỤMATỤ IJI KWADO MGBAKỌ NDỊ IGBO NKE EMERE N’ OBI IGBOZURUME , EMENE DỊ N’ ENUGWU MARCH 12-14 , 2014
Adịghị n’ otu abịghị ihe dị sọsọ n’ etiti NdịIgbo .
ọbụ ihe bidoro Ụwa t ’ ụwa .
Ihe nke ndị Igbo jiri dị iche bụna anyị bụndị emewuru emewu site na mkpọchapụ ndị ugwu kpọchapụrụ anyị n’ obodo ha tupu anụọ ọgụ anyị na ha lụrụ nahọ / afọ 1967 rue 1970 , site na ngụchapụ ana agụchapụ anyị ime ka ọnụ ọgụ anyị pee mpe nke , ikenye anyị oke ise ma ndị ọzọ ketara oke isii , na nkewasị ekewasịrị anyị na umu nne anyị ndị mba mmiri na ekweghị na onye Igbo gachị Naịjirịa mgbe ọpụtara nan dị Igbo kacha mma .
Ndị okenye sịna agbịsị gbaa nwata ọmụrụ akọ .
Ihe nile ndịa mere ma n’ emerịrị anyị bụ agbịsị n’ agba anyị .
Ajụjụ bụrụzie , anyị bụ ndị Igbo amụrụgo akọ ?
Ole mgbe anyị geji mụrụ nyabụ akọ ?
Ọbụ ya mere na , adịghị n’ otu ndị Igbo dịka ọbụ anyị ka ọkacha .
Ihe mmegbu nile neme anyị tata mekwara obodo anakpọ Japanị mgbe ụwa nile kpọrọ ha asị / ọnụ site nọ ọgụ ụwa nke abụa anụrụ mgbe tere aka .
Nyabụ agbịsị gbara Japanị mere ka ha nile jikọta aka ọnụ dị n’ otu .
Ihe izizi Japanị mere bụ na ha siri ụmụ ha nile nọ na obodo ndị ọcha dị iche iche lọta bịa were ọnọdụ na Japnị , ka ha jikọta aka were mee ka obodo gaa n’ ihu .
Ha nyere ndịa nile lọtara ihe ọbụna ha chọrọ k ’ obi dị ha mma ịlụrụ obodo Ọlụ .
Nnabataa nke a juru ndị a jepuru ejepu afọ nke uku kpatara na ha ji obi ọcha ma enebeghị ihe ha gerịta rụbara obodo Japanị ọlụ .
Ndị bii ebi nyekwaraa ndịa ezigbo nkwado pụrụ iche , n’ enweghị anya ukwu .
Ọbụ ya mere na taa , Japanị n’ agba izizi n’ ihe gbasara ịrụ ụgbọ ala , ihe igwe ọbụna eji emee ka ndụ dị mma obibi , ngwa ọlụ nile ndị ọka mmụta ji alụ ọlụ n’ ụlọ ọgwụ ma ebe ana ’ alụ ọlụ aka .
Ndị be anyị , ọbụ onye n’ agba mbọ ka Chineke na anọnyere .
Ọbụghị sọsọ ikpe ekpere ụtụtụ , ehihie , n’ abalị .
Chineke abụghị Chineke n’ anụ ekpere mgbe anyị adịghị agba mbọ na n’ emekwa ihe ọchọrọ .
K ’ anyị nebakwa anya na umunne anyị bụ ndị Izrel .
Ụwa bụrụ ha ọnụ ma kpọkwa ha asị kpatara na ebe Pharaoh na Eze Herod kwụsịrị ka ụmụ Mohammed bidoro gaba were rue tata .
Eze Hitila jiri anwụrụ ọkụ n’ egbu egbu kpochapụ imirikiti umunne anyi ndịa na obodo Jamịnị maka anya ụfụ ọganịrụ ndị Izrel .
Ihe a bụkwa ihe mere anyị na ugwu awụsa na 1966-1967 .
Nke a mere ụmụ Izrel jikọtara aka ọnụ nihe nile ha na eme , mere ha jiri bụrụ otu nime obodo sikarịchara n’ ike n’ ụwa nile .
Ha anaghị anara ikike onye ọzọ ma ha chọ ime ihe .
Chineke sitere n’ ututu nọnyere ha makana ha n’ agba mbọ dị egwu .
Unu ahụna na Chineke anaghị arapụ ndị Ya n’ agba mbọ ma nwee okwukwe na Ya aka .
Nke a bụ ihe mmụta .
Tupu anyị adị n’ otu ka ndị Japanị na Isrel , anyị ga achọpụtagodụ ihe ndị n’ eme ka anyị n’ agbasasị agbasasị ka atụrụ n’ enweghị onye na azụ ha .
Ihe ndị mụ cheputara ugbua bu :
Anyị n’ agba mbọ anụ mara ọwa ya ma chefuo ọganiru ọha , onye na nke ya onye na nke ya .
Onwe mụ diri mụ mma , achọkwaghị mụ ịma maka onye ọzọ .
N’ ala Igbo taa , ụmụ anyị nọ nebe dị iche iche n’ eme ọfụma karịchaa ndị anyị nọ na be ha .
Anyị na emekarị mkpọtụ ịnya isi ego .
Omume dị etua dịkwa nọ obodo oyibo ebe ndị Igbo nọ neme ka ndị ọcha n’ enyocha anyị oke nyocha .
Anyị aghọtaghị Chineke anyị n’ efe .
Ekpere anyị anaghị eru Chineke ntị maka na anyị anaghị eme ihe kwesiri ime dịka ịgba mbọ na ibii ndụ ụmụ Chineke kwesiri ka ha n’ ebi site na idobe iwu ya nile .
Anyị amaghị ahọpụta ezigbo ndị ndụ anyị , kpatara na ndị amaghị ọchịchị n’ ezu ego ekwesiri iji rụpụtara obodo ọlụ .
Ha n’ ewere onwe ha ka chukwu , were npakọ n’ emegbu ndị ogbenwe na ụmụ nwanyị .
Ha n’ echefu na onye ọchịchị abụghị ya n’ anọ n’ isi oche .
Ha chefuru na Jizọsụ Kraist / Jeso Chriti bụ onye isi kachasị ndị isi nile weturu onwe ya n’ ala were rụa ihe nile Chineke zitere ya ka ọrụa n’ ụwa .
Jisọsụ bụ Eze kachasị Eze enweghị mgbe ojiri mpakọ chịa ọchịchị .
Ọbụkwaghị ndị ma ihe n’ achị .
Ọbụ sọsọ ndị ji ego .
Nke a mere na ọbụ sọ ndị nwere ego ka ụmụ anyị n’ enomi .
Onye ose foto anakwaghị esegị foto maka na ịdịghị ka onye ji ego ma ọbụ onye amara ama .
Anaghị egekwa olu ndị ana achịchị , ma ọbụ mee ihe ha chọrọ .
Imirikiti ụgbọ ala abụghị ihe ndị g ’ enye ụmụ ogbenye mmiri , ọkụ , okpolo ụzọ na ezigbo ụlọ ọgwụ .
Ndị na chị achị n’ eme ihe otu osiri masị ha .
Mgbe ọha sịrị na ha achọkwaghị ịsụ asụsụ ọzọ ma ọbụghị Igbo n’ ọgbakọ Ndị Igbo , ndị isi kwesiri ime otu ahụ n’ enweghị mgbaghasị .
Anyị anaghị akpọkụ otu nile di iche iche mgbe anyị neme nzukọ , m ’ ọbụ kọwara ọha n’ eze ihe anyị neme ka onye ọbụna mara ebe anyị na eje .
Otu karịrị akarị maka na onye ọbụna chọrọ ịbụ onye isi .
Azọ ọchịchị , onye ọdabaghịrị agbakapụ nwee otu nke ya , kama ọga ejikọ aka onye ahọpụtara ka ihe gaa nke ọma , m ’ ọbụ chere mgbe ọzọ ka ọzọ kwa ọzọ .
Ndị ọchịchị eburule ndọrọ ndọrọ bubata n’ ime ụlọ Ụka na n’ ime Obi ndị Eze na Igwe kpatara na ọgbaghara dị n’ ime obodo ọbụna .
Ndị Eze na Igwe hapụ inekọta obodo ha anya , ha agbara gaa na nke ndị ndọrọ ndọrọ ikete oke nke ha .
Ọtụtụ n’ ime ha n’ achọkwa oke ụmụ na nwunye ha , ndị n’ enweghị ike ịchọta ọlụ na ike aka ha .
Ịhụ onwe anyị n’ anya g ’ ame ka anyị bulie onye nke anyị elu mgbe ọna eme ọfụma ma nyekwara onwe anyị aka mgbe anyị nọ n’ mpka .
Anya ụfụ kpatara na abalị dị egwu na ịtọ ntọ abụrụ na aka ọlụ ndị anya ọkụ na ndị enweghị aka ọlụ .
Ahụ ihe ọjọ , ma sị ekwuna .
Nke a bụ ihe gbasara ndị okenye anyị .
Ekwupụtaghị ihe ọjọ n’ oge na eme ka ihe mebie .
Unu mara na ihe mebie ọna ahịa ahụ ndozi .
Ndị okenye anyị n’ asọ anya nke ukuu so emebi ịdị n’ otu Ndị Igbo .
Ọpụtara na anazịghị ebido n’ ulo mara mma wee pụa ezi ?
Gịnị kpara ụmụ anyị jiri ego na akụ ha mepee cha obodo ndị ugwu na ndị ofe mmanụ mana beanyị atọgbọrọ chako ?
Ọ gịnị kpatara na anyị n’ agbafusi agbafusi nke bụ na ana ewere onu ogu anyị tinyere ndị awụsa na ndị ofe mmanụ ?
Oke nkewa nke osu na uka so ebute adịghị n’ otu .
Mgbe mmadụ Chukwu kere eke gụpụrụ mmadụ ibe ya , mepu kwa ya obi , nghọtahie abata , obi mmadụ aghasaa , aṅụrị agaghị adịkwa ịlụrụ obodo ọlụ n’ obi ọcha .
Ịgụ akwụkwọ bara uru , mana anyị ga eme ka ụmụ anyị nwe ezigbo ụlọ akwụkwọ nke nne na nna ga akwunwu ụgwọ ya , ebe aga n’ akụzi ihe ọma gbasara Ndị Igbo , asụsụ Igbo , na ịtụ egwu Chineke .
Asụsụ anyị mara mma , ogeme ka anyị n’ ekwu otu olu .
Sụba nụ Igbo bụ ezigbo ihe .
Ndị Igbo anọghị n’ otu ndọrọ ndọrọ egwuregwu ọchịchị pụtara na ikwekọrịta n’ otu ihe hịara ahụ .
Kedu ka onye APGA , onye PDP , onye APC na onye Labor ga ekwekọrịta iwepụta otu onye Igbo ka ọzọọ ọchịchị obodo Naịjirịa n’ aha Ndị Igbo ?
Kedu ka otu abụghị nke Ndị Igbo bụ ndị ahụghị anyị n’ anya n’ ekwu ihe neme ga esi weputa onye Igbo ka ọchịa Naịjirịa ?
Nwoke ọna amu nwa ?
Ọbụrụ na ndị Chukwu nyere onyinye nkwuputa ga enye aka kwuputa ihe ndịa , Ndị Igbo ga agbanwe omume ha n’ ụzọ kwesiri ekwesi .
Anyị agaghị eru nyabụ ije n’ isi n’ otu ụbọchị , mana Chineke Ndị Igbo ga aza ekpere anyị .
Mgbe n’ eteghị anya , anyị ga enwe mmeri , anyị ga ahụ ihe anyị n’ achọ n’ uko elu n’ uko ala .
Ka Chineke mezie okwu mụ !
Aka na- achi Steeti Edo akpoola ndi uwe ojii oku gbanu gbanu
Ndị Channels Television na- ekwu n’ aka na- achị Steeti Edo , bụ Adams Oshiomole , enyela ndị uwe ojii nanị mkpụrụ ụbọchị 14 ka ha were chọpụta ndị gburu Oyerinde Olaitan , onye ndụmọdụ pụrụ iche Oshiomole , yana akawe ukwu ya .
Gọvanọ Oshiomole nyere ndị uwe ojii iwu ka ya na ndị isi otu ndọrọndọrọ ochịchị Steeti ahụ mechara ngaghari iwe na Benin .
Oshiomole gwara ndị isi otu ndọrọndọrọ ndị n’ agba ya ụkwụ ka ha wepu aka n’ ihe ọjọọ .
Ndị abalị dị egwu anọ a na- eche na ha riri ngo jere be Oyerinde gbuo ya , n’ ihe dịka elekere abụọ nke isi ụtụtụ Fraịdee .
Ha gbara ya ọnụ mgbọ atọ .
Otu jikọtara ndị ọrụ , bụ Nigeria Labour Congress akọtọgo ụdị akparamagwa a .
Ndị NLC kpọrọ gọọmenti etiti ka o tinye aka mee nnyocha were chọpụta ebe mmiri siri ba n’ opu ụgbọgụrụ .
Akwa Arịrị N’ ọnwụ Ikechukwu Ọnwụzurike
Ọ bụ gịnị mere ?
Ọ bụ gịnị ka anyị na- akwara akwa ?
Ụmụnna m ndị Igbo bi n’ Amịrịka , ihe ukwu emeela n’ ụbọchị ahịa ukwu !
Mmiri na- erughị eru , ezoola !
Ụkwa na- achaghị acha , adaala !
Mkpara-igwe ụmụ Igbo etijiele n’ ike !
Ji esile n’ ọdụ kaa !
Ọnwụ abatala , ụlọ ajụọla oyi .
Ọnwụ mgbabi emeela n’ usekwu Akanchawa ụmụ Igbo bi na Michigan jieme ọnụ-Mazị Chris na Oriakụ ( Dọkịnta ) Indira Ọnwụzurike !
Okorobịa na Dimkpa Agụ ha ji akpa nganga–Ikechukwu Ọnwụzurike-etibiri n’ ike nwụọ !
Chaị , gịnị kpatara ihe ọma ji naghị ekwe ka ejide ya n’ aka ?
Chaị , ewu ataala anyị igu n’ isi !
Ikechukwu , Ikechukwu , Ikechukwu Ọnwụzurike–ebe ka ị gara ị jiri naghị anụkwa akwa nne gị ?
Ụmụnne gị na- eche ka ị lọọta ebe ị gara !
Nna gị na- atụ anya ka ị lọọtakwa !
Ndị enyi gị na- achọ gị .
Ụmụ Igbo na- atụ anya ka Odogwu okorobịa ha lọta !
Chaị Ikechukwu , ọ bụ otu a ka ị jiri bịa njem gị n’ ụwa ?
Anya mmiri ejule anyị anya .
Ụwa ebelere nne na nna gị akwa n’ ihi na mmadụ ekwesịghị ịkwọcha aka wee tiere ọkụkọ akụ .
Ekpere onye ọbụla n’ ala Igbo bụ ka nwa lie nne na nna n’ ihi na onye nwa liri bara ụba !
Ikechukwu , mgbe anyị nọọ n’ ụlọ akwa gị n’ abalị , ụwa nile gbakọtara !
Ọ dịka ebe a na- eli onye gbara narị afọ !
Igbo bụ Igbo pụtachara n’ ụlọ !
Ndị Igbo Cultural Association of Michigan gbakọrọ n’ igwe .
Ndị Igbo Women Association of Michigan kwụụkwa chịm-chịm .
Ndị ORA si na Steetị dị iche iche si n’ ụgbọ-elu na n’ ụgbọ-ala wụchasịa .
Ụwa kwuru ụka !
Ụmụnne na ụmụnna gị tinyekwere ndị enyi na ndị ụlọ akwụkwọ gị gbara ama gị !
N’ ihe ha kwuru , tụụmadị otu ị jiri bitụ ndụ ha aka , ọ dịka ị matara na ndụ gị n’ ụwa ga- adị mkpụmkpụ .
Dịka otu onye edemede kwuru : “ Atụrụ m anya ịgafe n’ ụwa nke a n’ otu mgbe ; Maka ya , o nwee ihe ọma m nwere ike imere , ma ọ bụ enyemaka m ga- egosị mmadụ ibe m , ka m mee ya ugbụ a ; ka m ghara ị sị mgbe o ruru echi ma ọ bụ leghara ya anya , n’ ihi na agaghị m agaafe n’ ụzọ a ọzọ . ”
( “ I expect to pass through this world but once ; any good thing therefore that I can do , or any kindness that I can show to any fellow creature , let me do it now ; let me not defer or neglect it , for I shall not pass this way again ” ) .
Ike , ndewo maka nlepụ anya gi !
Ike , Ugo nwa , Enyi ọha , Nwata udo zuru ahụ , O ji nwayọ ejee , Nwata ụbụrụ ya na- acha ọkụ n’ akwụkwọ dịka baatịrị , Dimkpa agụ ụmụ Igbo ; Chaị , onye wetara mma ejiri gbue agụ ?
N’ ezie a , ihe tagburu nkịta ataala arụ !
Ọnwụ , ebe ka ike gị dị ?
Olee ebe mma agha gị dị ?
Ọnwụ , gịnị kpatara ị ji egbu nwoke , egbukwa nwanyị ; egbu okenye , egbukwa nwata ?
Ọnwụ , ị nwekwara enyi ?
Ọnwụ , ị na- emekwa ebere ?
Dịka Akwụkwọ Nsọ na- ajụ gị na Ndị Korịnt : “ Ọnwụ , ole ebe mmeri gị dị ?
Ọnwụ , ole ebe ihe ọgbụgba gị dị ? ”
Ọnwụ , biko gaazuru ike n’ ihi na onye emeriri emeri ka ị bụ !
Ikechukwu , hapụ n’ ihi na Chi gị maara ihe mere gị !
Ọ bụrụ na ihe bịakwutere gị ọgụ bụ ihe ego ma ọ bụ ihe ije ụkwụ ga- ebi , Aka na- akpa ego bụ Chris nna gị ma ọ bụ nne gị bụ Dọkịnta gara ajọta gị .
Ọ rawa ha ahụ , ụmụ Igbo na ndị ORA na ndi IWAM na ndi enyi gara eburu mma na egbe na ụta na osisi na aka-odo ha gbatara ha ọsọ enyemaka n’ ịjọ gị .
Ọnwụ gara ahụụ ike na ọgụ !
Chaị , egbe eburule nwa ọkụkọ n’ iru nne ya !
Ikechukwu , ihe bịakwutere gị ọgụ karịrị mmadụ !
Anyamiri ejula anyị anya !
Ọnwụ anapụla anyị okorobịa anyị ji akpa nganga .
Ya dịwa !
Akanchawa Chris Ọnwụzurike na ezi n’ ụlọ ya , biko unu kara ọma !
Chukwu maara ihe mere Ikechukwu ebe unu mụrụ ya kpọọ ya Ikechukwu !
Onweghị onye ga- aba Chukwu ọgụ !
Onweghịkwa onye ga- ajụ ya ihe O jiri gbaa nkịtị mgbe mmiri na- erughị eru a jiri zoo !
Ekpere ndị nile kwere ekwe bụ ka “ E mee uche Chukwu na ndụ anyị . ”
Chris , biko unu ebekwala akwa ka ndị na- enweghị okwukwe na olileanya .
Chetakwanụ na mmadụ ekwesịghị ifu n’ afọ ihe ya furu !
Ụmụ Igbo , unu ghara !
Ọnwụ si n’ azụ bịa ọgụ !
Chukwu ma ihe merenụ !
Ikechukwu , gaa ije gị nke ọma !
Laawa , lakwuru chi kere gị ebe ị ga- ezu ike na ndokwa !! Laa n’ ụdo !!!
Alaomajijiji egbuole otutu mmadu na Japan
A na- achọ puku kwuru puku ndị mmadụ achọ na Japan kemgbe mba ahụ nwere oke ala ọma jijiji nke ndị ọka mmụta tinyere na 8.9 n’ ogo mgbakọ ala ọma jijiji n’ ụbọchị Fraịdee .
Ala ọma jijiji ahụ kpalitere ide mmiri sụnami , bu nke nyekwuru aka n’ imebi ụlọ , akụ n’ ụba , yana igbu ndị mmadụ .
Ozi anyị nwetere na- akọwa na narị mmadụ asaa anwụọla .
Ọnụ ọgụ ndị tufuru ndụ ha n’ ihe mberede a ka ga- agbago .
Ọtụtụ ndị mmadụ merụrụ ahụ na- mpaghara Japan ebe ala ọma jijiji a metụtara .
N’ ọ dị n’ ihu , anyị ga- nwete ọnụ ọgụ ndị nwụrụ anwụ , ndị merụrụ ahụ , yana ọnụ ego akụ n’ ụba ala ọma jijiji a mebiri .
Otu nwanyi onye Calgary ga- aga nga mkpuru afo iri na ato
Ozi anyị nwetere n’ aka ndị CBC na- akọwa n’ otu nwanyị onye Calgary ga- aga nga mkpụrụ afọ iri na atọ .
Ikpe mara Stacey Joy Bourdeaux maka igbu otu nwa ya nwoke .
N’ afọ 2004 , Stacey gburu nwa ya ọ mụrụ ọhụrụ , ma na- achọkwa igbu nwa ya nwoke nke ọzọ gbara afọ ise .
N’ ọnwa Ọgọst afọ a , Stacey kwetere n’ ụlọ ịkpe n’ ịkpe mara ya maka ịgbu ọchụ .
A makwara ya ịkpe ọzọ maka na ọ nwara ike ya igbu nwa ya nwoke nke ọzọ dị afọ ise , n’ agbanyeghị na aka apụghị ya .
Nwa ya nwoke nke ahụ ọ choburu igbu nọ n’ ọnọdụ ọnwụ ka mma taa .
Ọ naghị ekwu ụka nke ọ na- eghe ọnụ .
>
A gụnyeere Stacey afọ ndị ọ nọgooro na mkpọrọ .
Nihi nke a , n’ ime afọ 13 ahụ e nyere ya , ọ ga- anọ nanị afọ itoolu na ọkara na nga tupu o nwere onwe ya .
Otutu umu Nigeria anwuala n’ ala bekee site na ita ahuhu
Ndị Nigeria bụ oji abalị eme ihe .
Ha abụghị kwa oji abalị eje , ndị ekperima cha cha !
Kama na ọ bụ mgbe ohere dapụtara ha iji gbo mkpa nke ha .
Dịka agwa ndị e nwe enwe ha na- emechasị ihe ọga chọrọ , tupu ha nwee ohere ime ihe nke dị ha mkpa .
Ndị Nigeria bịara obodo Amerịka dịka ndị ohu .
Ha enweghị oge nke aka ha .
Mgbe ha lụchasịrị ọlụ ndị nwe obodo nyere ha ka ha lụọ ha ji enweta ego ịkwụ ụgwọ ụlọ , ụgwọ ụgbọ ala ukwu ha na- agba , na ụgwọ mmiri , ụgwọ ọkụ , ụgwọ igwe e ji ekwu okwu , ụgwọ gasị , na ihe oriri , chi ejie .
Ndị Nigeria bụzịkwa ụsụ ji abalị eje .
Ha bụkwa oke na akpagharị n’ oge abalị mgbe chi jiri .
Ihe a bụ ihe nwute .
Ụmụ Nigeria nọ n’ obodo oyibo atagbuola onwe ha n’ ahụhụ , ebe ndị na- achị ala Nigeria nile nọ na- ebi ka Dantata .
Ha na- ebi ka ha ọ bịara ụwa nke ha iche .
Tụfịakwa !
Ọtụtụ ụmụ Nigeria anwụala n’ ala bekee site na ịta ahụhụ .
Ọ na- agbawa obi na ndị na- achị ala Nigeria achọdịghị ịma na onye bịara ije nwe ụla .
Anyị amụala ụmụ n’ ala bekee , ha amaghịkwa ebe ala nna na nne ha bụ .
Maka na ndị na- achị obodo Nigeria achọghị ịma .
Azị gba .
Steven Harper : “ Kanada agaghi eziga ndi agha na Mali
Onye isi ọchịchị mba Kanada , Steven Harper , ekwuona na Kanada adighị njikere iziga ndị agha na mba Mali , na- agbanyeghị na ndị Al-kaida juputeziri na Mali .
Harper kwuru nke a taa , oge ya na Thomas Boni Yayi , onye isi mba Benin Ripọblik , bụrụkwa onye isi otu jikọtara mba Afrịka , na- akparị ụbọbọ .
Lee ihe Mazị Harper kwuru na bekee :
" The government of Canada is not considering a direct Canadian military mission ... Obviously , we are providing humanitarian aid to this region , which is important . "
“ Gọọmenti mba Kanada anaghị atụ anya izika ndị agha na Mali ... Ihe dị mkpa bụ na Kanada na- eziga akara ngwa na ihe e ji enyere ndụ aka na mpaghara ahụ ”
Harper kwuputere okwu a mgbe Mazi Yayi gwara ya na ha chọrọ ka ndị agha otu NATO nyere ndị agha otu jikọrọ mba Afrịka aka chọọ ihe a ga- eme gbasara mba Mali .
N’ ọnwa maachị gara aga , e weere ọchịchị n’ aka ike na Mali .
Kemgbe ahụ , mpaghara ugwu mba Mali nọzi n’ okpuru otu otu ha na ndị Al-Kaịda na- adị na mma .
N’ ọnwa disemba gara aga , otu jikọrọ mba ụwa kpebiri iziga ndị soja mmadụ 3 , 000 na Mali .
N’ aka nke ọzọ , Kanada kwere nkwa ịnye mba Benin Rịpọblik nde dollar 18 , maka ihazi usoro e si anakọ ụtụ isi na mba ahụ .
Super Eagles mere ndi Tahiti ji na aja na Confed Cup
Ụnyaa bụ Tuzdee abalị 18 nke ọnwa juunu , otu egwuregwu bọọlụ Super Eagles nke ala Nigeria na ndị ogbo ha si mba Tahiti zutere na Brazil na asọmụmpi bọọlụ ụkwụ nke Confederation Cup .
Asọmụmpi iko eze egwu bọọlụ a na- aga n’ ihu ugbu a na mba Brazil .
Na bọọlụ ahụ A kụrụ n’ ama egwuregwu Mineirao , ndị Nigeria jiri ọkpụ goolu 6 A satara nanị 1 were merie mba Tahiti .
Ka O mechara nkeji atọ egwu ọkpa ahụ malitere , Uwa Echiejile pịara otu shọtụ .
Bọọlụ ya kụrụ mmadụ abụọ n’ ahụ tupu Ọ dakpuo n’ ime postu .
Nke a nyere Nigeria goolu izizi ya .
Ebe ihe dịka nkeji 10 , Nnamdi Oduamadi kpara mmadụ abụọ ndị difenda mba Tahiti were sụtara Nigeria goolu ọzọ , nke mere ya goolu abụọ .
Mgbe a gbachara bọọlụ ahụ , Nigeria nwetere ọkpụ 6 ebe mba Tahiti satara nanị otu .
Nigeria ga- ezute mba Uruguay n’ abalị 20 nke ọnwa juunu .
Taa ka ndi mmadu na- achu afo
Taa ka a na- achụ afọ .
Taa bụ abalị mbụ nke ọnwa jenụwarị ka a na- achụ afọ n’ ebe dị iche iche .
E jiri ọkpụkpa ọkụ nọkaụtụ mara ịchụ afọ .
O wete aka n’ elekere 12 nke abalị , a na- amụnye ọkụ nọkaụtụ na mpaghara ụwa dị iche iche maka ịchụ afọ .
Ndị mmadụ na- agbakọọ maka ilekiri ọkpụkpa ọkụ a .
Obodo ọbụna nwere omenaala ha na- eme , ha ji ajụ afọ .
Ọtụtụ mmadụ na- aga n’ ụlọ ụka kpegide ekpere were nabata afọ ọhụrụ .
Anyị hụtara omenaala ndị Amerịka n’ isi ụtụtụ taa na New York .
Ka ọ na- ewete aka n’ elekere 12 nke ime abalị , a tụdara oke bọọlụ Confetti .
Ndị mmadụ malitere gụdawa nkeji , ruo mgbe ọ kụrụ elekere 12 kpọmkwem .
Mgbe ahụ ka afọ 2013 malitere na New York .
Anyị bụ ndị Igbo Radio na- ekele Chineke maka ndụ na ike o nyere anyị iji na- akọrọ ụmụ Igbo bi ebe dị iche iche ihe na- eme n’ ụwa n’ asụsụ Igbo .
Asụsụ mba dịkwara mba .
Asụsụ ndị Igbo dịkwara ndị Igbo n’ afọ 2013 .
Chineke ekwekwana ka e megbuo anyị ma ọ bụ napụ anyị asụsụ anyị .
Amen .
Gọọmenti Canada ga- enye ndịda-anyanwụ Afrịka ọgwụ mgbochi ebola
Gọọmenti mba Canada ekwuela na o ge-enye otu puku ọgwụ e ji eme ntule ọgwụgwọ nje ọrịa ebola , iji nye aka gbochie ndapụta ọrịa na mpaghara ndịda anyanwụ Afrịka .
O mere mkpebi a ka ụlọ ahụike mba ụwa bụ World Health Organisation kwuputere na o ziri ezi iji ọgwụ a na- ejibeghị gwọọ ọrịa iji gwọọ ndị na- arịa ọrịa ebola .
Ndị ọkachamara n’ okwu ahuike emeena ka a mara na ikesa ọgwụ mgbochi na ọgwụ ime ntule ọgwụgwọ ebola a kpọrọ Zmapp adịghị ọtụtụ ebe ọ ga- ewe ọtụtụ ọnwa iji rụpụta ọtụtụ ọgwụ a .
Mkpụrụ-ọgwụ Zmapp bụ nke e nyere mmadụ abụọ ndị ọrụ arụike mba United States gosiri na a na- enweta ọga n’ iru na ebe arụike ndị a nọ .
Akinwumi Adesina so azọ ọkwa onye isi oche AFDB
Onye minista ala Naịjiria , nke ngalaba na- ahụ maka ịkọpụta nri , bụ Mazị Akinwumi Adesina , so na mmadụ ise ndị a na- atụle maka ọkwa onye isi oche ụlọ ọba ege African Development Bank , nke a na- akpọ AFDB n’ aha ịchafụ .
N’ okwu AFDB wepụtere tata bụ Fraịdee , onye ọzọ ndị otu bọdụ ụlọ ọba ego ahụ na- atụle , bụ Mazị Sufian Ahmed , minista ngalaba ọnọdụ akụ n’ ụba nke mba Etiopịa .
Ha kwukwere si na a họpụtara mmadụ ise ndị ahụ a na- atụle mgbe otu kọmitii ụlọ ọba ego ahụ nwere nzukọ n’ Abijan , na mba Kotovua , n’ abalị iri n’ otu nke ọnwa febụwarị afọ a .
Ndị ọzọ a na- atụle maka iwere oche , mgbe oge ochịchị Donald Kaberuka ga- abịa n’ isi njedebe , bụ Cristina Kamara , minista ọnọdụ akụ n’ ụba na Kep Vede , Kordjé Bedoumra , minista ọnọdụ akụ n’ ụba na Chad .
A ga- eme ntụli aka maka ihọpụta onye isi oche AFDB n’ ọnwa Mee afọ 2015 .
www .
igboschool .
org
Aka chịburu ala Naịjiria ahapụna Abuja gawa mba Briten
Aka chịburu ala Naịjiria , bụrụkwa onye ji aha ndị otu ndọrọndọrọ APC azọ ọkwa onye isi ala na ntụli aka nke a na- akwado ime n’ ọnwa Maachị afọ 2015 , bụ Jenaral Muhammadu Buhari , ahapugo Abuja gawa mba Briten .
Buhari hapụrụ Naịjiria n’ ụbọchị Tọzdee jewe mba ofesi , ebe o kwesiri inwe nzukọ .
Ọnụ na- ekwuru otu ndọrọndọrọ ọchịchị APC , bụ Mallam Garba Shehu , gwara ndị nta akụkọ , na Buhari kwesiri iji njem a nwee nzukọ n’ ebe dị iche iche na Briten .
Buhari na ndị isi ọchịchị mba Briten kwesiri inwe nzukọ .
Buhari kwesikwara ịgwa ọha n’ eze okwu na Royal Institute of International Affairs , nke dị na Chatam House na London .
www .
igboschool .
org
Chineke , ụmụ Gị , ụmụ Igbo nọkwa Gị n’ aka
Igwe bụ ike .
A nyụkọ amịrị ọnụ ọ gbọ ụfụfụ .
Njikọ ka .
Igbo kwenu !
YAA !
Ụmụ Igbo Ụmụ Chukwu , Ọ bụ onye ga- ekewa anyị na Chi anyị ?
Ọ dịghị onye pụrụ Igbochi ọlụ ọma Chukwu ụmụ Igbo ka ọ ghara ịga n’ iru / ihu .
Ọ bụ onye ga- eburu mmụọ ntigharị anya bata n’ etiti ụmụ Igbo , ụmụ Chukwu , ka ha ghara ịma onwe ha dị ka ndị ọma ha na Chineke ha yị mgbe nile ?
Ọ bụghị ndị Ọcha gwara anyị okwu ndịa : Njikọ ka .
A nyụkọ amịrị ọnụ ọ gbọ ụfụfụ .
Ukwu azịza anaghị agbaji agbaji .
Igwe bụ ike .
Ụmụ Igbo , ọfọ mụ bụ ka ụmụ Igbo mata onwe ha dịka ụmụ Chukwu ha bụ na gbo gbo .
Isee !
A tụara ọmara ọ mara .
A tụara ofeke , o feba n’ ọhịa .
Igbo mara nụ onwe ụnụ .
ị kulie otele gị e soro gị .
A naghị agbalarị Chi gị n’ ọsọ .
Onye gbakarịrị Chi ya n’ ọsọ , ga agbagbu onwe ya .
Chineke adịghị agbanwe agbanwe .
Ka ọ dị na mbụ n’ ime gị , ka ọ dịkwa ugbu a n’ ime gị , o tua ka ọ ga- adịgidekwe n’ ime mụ na gị rukwa mgbe anyị ga anwụ !
Onye kwe Chi ya ekwe !
Ụmụ Igbo aghọtala , were kwa kwe na ha na Chi ha bụ otu .
Nna na nne anaghị enye ụmụ ha mmiri nshị ka ha ṅụa .
Maka na ha mara na ha na nwa ha bụ otu .
Ụmụ Igbo na Chineke ụmụ Igbo nọ n’ ime anyị mgbe nile .
Chineke , ụmụ Gị , ụmụ Igbo nọkwa Gị n’ aka ooooo .
Chineke nara ekele !
A tụghị ime anyị n’ ime mmehie .
Nke a bụ okwu asị e ji ebunye ụmụ gị ibu arụ .
Chukwu dị mma , ụmụ Chukwu nile dịkwa mma .
Ọ dịghị unyi ọbụla dị ha n’ ime , dịka ọ dịghị unyi dị n’ ime Chukwu ụmụ Igbo , cha cha .
Gịnị kwa nụ na- ebu mmadụ isi n’ elu ụwa nke a ọtụtụ ihe gbagwojuru ya anya ?
Ụmụ nne Abrahamụọgụ Aṅụsịobi Madụ .
Anya mụ ahụla ihe !
Anya mụ hụrụ elu igwe , mana ụkwụ mụ apụghị ịkpasa ya .
Anya mụ hụrụ ntụrụzịza ugwu ma na ọkpa mụ apụghị ịkpatụ ya .
Anya mụ na- ele anyanwụ anya ugbu a , mana aka mụ apụghị ịkpasa ya , nke ụkwụ mụ ji ga imetu ya .
Anya mụ na- ahụ ọnwa mana apụghị mụ ịkpatụ ya ụkwa na aka .
Anya mụ ahụla kpụkpa ndọ buru ibu n’ elu igwe , ma na apụghị mụ ịgụ ha ọnụ nke mụ ji ama ole ha dị .
Mmụọ mụ nọ n’ Ala Igbo ugbu a mana ahụ mụ nọ na ala bekee .
Tupu mụ enwe ike zọrue ụkwụ mụ n’ Ala Igbo , aga mụ agba ụgbọ elu ga- ebuga mụ ebe ahụ .
Igwe eji ekwu okwu ga akpọ onye nọ n’ Ala Igbo ọ za na- agbanyeghị na ntị ha nọ na ebe tere anya .
Ụda egbe mmiri na- eru mụ ntị , mana aka mụ apụghị imetụ ya , nke anya mụ ji ahụ ya .
Ana mụ anụ ushi ahụ , mana apụghị mụ iji anya mụ hụ ya .
Ana mụ arọ nrọ mana apụghị mụ ịkwụsị ọtụtụ ihe mụ na- eme na nrọ .
Agụ na- agụ mụ , mana apụghị mụ ịsị ya kwụsị ma ọ bụghị na mụ nyere onwe mụ ihe oriri .
Ikuku na- eku mana ahụ mụ amaghị ma ọ na- ekpo ọkụ ma ọ na- ajụ oyi , mana anya mụ apụghị ịhụ ya bụ ikuku anya .
Ire mụ ga- amata ma nnu , suga , mmanụ aṅụ , ma ọ bụ olugbu ọ dị n’ ihe oriri ọbụla anya apụghị ịhụ .
Ụwa nkea dị kwa egwu !
Ụwa nile amatago onye otu ISIS ahụ na- afọnye ndị mmadụ mma n’ akpịrị
Ndị ọrụ nchekwa ekwuola na ha achọpụtago onye bụ nwoke onye otu ISIS ahụ a na- ahụ n’ ihe onyonyo ndị otu agha iyi egwu ebe ọ na- afọnye ndị mmadụ mma n’ olu .
Nwoke ahụ a ma ama dịka Jihadi John , onye na- afụ onwe ya mmanwụ mgbe ọ bụna ọ pụtara n’ ihe onyonyo maka igbu mmadụ , egbuona mmadụ ole n’ ole ndị nta akụkọ .
Ndị o gbugoro n’ ehihie ọcha n’ ihe onyonyo gụnyere James Foley , nwa afọ mba Amerịka .
A na- akọwa na a hụkwara ya n’ ihe onyonyo ndị otu ISIS ahụ gosiri ogbugbu Steven Sotloff , onye nta akụkọ si mba Amerịka , David Haines , onye ọrụ enyem aka si mba Briten , Alan Henning , onye ọkwọ ụgbọala si mba Briten , na Abdul-Rahman Kassig , onye ọrụ enyem aka si mba Amerịka .
A chọpụtara n’ ezigbo aha nwoke ahụ na- aza Jhadi John bụ Mohammed Emwazi .
Mohammed Emwazi bụ onye mba Briten , mana a mụrụ ya na mba Kuweti .
Tupu ọ banye n’ otu ISIS , nwoke a na- erubeghị afọ iri atọ bibu na mpaghara ọdịda anyanwụ nke obodo London , na Briten .
A kpọọna ndị mba Afrịka oku ka ha kwado ọchịchị onye kwuo uche ya
Onye ji aha ndị otu All Progressive Congress ( APC ) azọ ọkwa onye isi ala na Naịjiria , bụ Jenaral Muhammadu Buhari , akpọkuona ụmụ Afrịka niile ka ha na- akwado ọchịchị onye kwuo uche ya , n’ ihi na nanị ọchịchị onye kwuo uche ya nwere ...
Onye ji aha ndị otu All Progressive Congress ( APC ) azọ ọkwa onye isi ala na Naịjiria , bụ Jenaral Muhammadu Buhari , akpọkuona ụmụ Afrịka niile ka ha na- akwado ọchịchị onye kwuo uche ya , n’ ihi na nanị ọchịchị onye kwuo uche ya nwere ike iwete agam n’ ihu bụ ịgba n’ Afrịka .
Buhari kpọrọ oku a na London , mgbe ọ na- agwa ụwa okwu na Chatham House .
N’ okwu ya , Buhari kwuru si n’ ọchịchị onye kwuo uche ya ga- agwụdosi ike n’ Afrịka mgbe a malitere haziwe ndọrọndọrọ ọchịchị n’ ụdị na- enweghị ntụpọ , iri ngo , m ’ ọ bụ ihe aka azụ .
Nanị mgbe ahụ ka ndị Afrịka ga- amalite ghọtawa mkpụrụ ọma ọchịchị onye kwuo uche ya na- amịta .
Goodluck Jonathan akpọola ndị ala Naịjiria oku ka ha na- ekpesi ekpere ike
Onye isi ọchịchị nke ala Naịjiria bụ Goodluck Jonathan akpọkuona ndị Naịjiria niile ka ha ghara ịda mba n’ ịkpere ala Naịjiria na ndị na- achị ya ekpere .
Ọ kpọrọ oku ka a na- ekpesiri Naịjiria ekpere ike tụmadị n’ oge a ndị Boko Haram na- ebusa ala Naịjiria agha iyi egwu .
Jonathan kpọrọ oku a taa bụ ụbọchị ụka , mgbe ọ na- aka ụka n’ ụlọ okpukpere chi Cathedral Church of Christ , na Marina , na Lagos .
Jonathan kwuru na ndị Naịjiria kwesiri ịna-ekpesi ekpere ike tụmadị ugbu a ala Naịjiria na- enwe ihe iche aka mgba gbara ọnọdụ nchekwa .
Tụmadị ugbu a ala Naịjiria na- akwado ịme ntụli aka maka ịhọpụta ndị isi ọchịchị .
Ndị agha mba Irak eburula ọgụ gakwuru ndị ISIL
Anyị na- anụ na ndị agha gọọmenti mba Irak amalitego ịlụsa ndị otu agha iyi egwu ahụ a na- akpọ ISIL n’ aha achafụ ọgụ kpụ ọkụ n’ ọnụ .
N’ ọnụ mmiri okwu onye Praịm Minista mba ahụ , “ Taa , n’ ike nke Chineke , anyị na- amalite ọgụ maka iweghara obodo ndị a e nwere n’
okpuru ọchịchị prọvịnsị Salahuddin site n’ aka ndị ISIL : Samara , Dhuluiya , Balad , Dujail , al-Alam , al-Door , na Tikrit ” ... “ Ugbu a , a na mụ akpọ ndị soja Irak ka ha ghara ịkpaso ụmụ afọ Irak agwa ọjọọ ọ bụna , kama , gbaa nụ mbọ zọpụtanụ ndị ala anyị site n’ aka ndị otu Daesh . ”
Taa bụ Mọndee , o pekata mpe , ndị soja 30 , 000 nke mba Irak amalitego ibu agha nye ndị ISIL .
Onye isi ọchịchị mba Izrel adọọla mba Amerịka aka na ntị maka mba Iran
Aka na- achị mba Izrel , bụ Benjamin Netanyahu , adọọla mba Amerịka aka na ntị maka nzukọ mkparịta ụbụbọ ịkpe udo ahụ nke na- aga n’ ihu ugbu a n’ etiti mba ụwa na mba Iran .
Mgbe ọ na- agwa ndị omebe iwu nke mba Amerịka okwu n’ isi obodo mba Amerịka , bụ Wọshintin , Netanyahu kwuru n’ ịkpe udo a mba ụwa na mba Iran na- akwado bụ nnukwute ịhe mmekpa ahụ nye mba Izrel .
N’ agbanyeghị n’ ebum n’ uche ya na Barack Obama , onye isi ala Amerịka , abụghị ofu n’ ihe gbasara mmekọrịta mba ụwa na mba Iran , Netanyahu kelere Obama maka nkwado ndị Amerịka na- akwado mba Izrel .
Netanyahụ kwuru si na mba Amerịka na mba Izrel bụ enyi oma .
Netanyahụ kọtọrọ mkparị ụbụbọ ahụ na- aga n’ ihu ugbu a n’ etiti Iran na mba ụwa maka ịchọta ụzọ a ga- esi eme ka Iran ghara inwete akara ngwa ogbunigwe nuklia .
Ọtụtụ ndị ọnụ na- eru n’ okwu n’ ihe gbasara mmekọrịta mba Amerịka na mba Izrel na- ekwu na otu Netanyahụ siri bịa njem a abụghị ihe ziri ezi , n’ ihi na nanị ya na ndị isi otu Rịpọblikan bụ ndị kwekọrịtaranụ .
Ọtụtụ ndị otu Demokrat na- agba abụbụ , ha ekweghị aga n’ ogige ebe Netanyahu kwuru okwu ahụ , nke ha na- ege ya ntị .
Nke a bụ maka na Netanyahu na onye isi ndị Demokrat , bụ Obama , ejighị otu obi .
Edward Snowden na- akwado ịlọta Amerịka
Nwa afọ mba Amerịka ahụ bizi na Rushịa kemgbe afọ 2013 maka ịgba ama megide otu CIA na- enwe nkwado ịlọghachi Amerịka .
Onye ọkaikpe Snowden na Rushịa , Anatoly Kucherena , gwara ndị nta akụkọ na Snowden na ndị ọkaikpe si mba Amerịka na mba Jamini amalitego ịkpa ụbụbọ maka usoro ịhụ na Snowden lọghachiri Amerịka .
Ndị na- ekwuru gọọmenti Amerịka na Wọshintin kwuru si na mba Amerịka dị njikere ịnabata Snowden , kama na mgbe ọ bụ na Snowden jechara lọta , ọ ga- abịa zara ọnụ ya n’ ụlọ ikpe n’ Amerịka .
Edward Snowden bi na Rushịa , ebe ọ gbagara ọsọ ịzọ isi onwe ya n’ afọ 2013 , mgbe ọ gbara n’ anwụ ihe niile Amerịka na- ezobu ezo maka otu ha si etinye anya n’ akpa ndị ọzọ .
Emmanuel Anunike ga- ahazigharị otu egwuregwu bọọlụ Golden Eaglets
Onye na- elekwata otu egwuregwu bọọlụ ụkwụ Golden Eaglets nke ala Naịjiria , bụ Emmanuel Amunike , ekwuputego njikere ọ dị maka ịhazigharị otu ahụ .
Amunike kwuru n’ e kwesirị ihazigharị otu Golden Eaglets tupu a malite asọmụmpi egwuregwu bọọlụ FIFA maka ndị na- erubeghị afọ 17 , nke a na- akwado inwe na mba Chile .
Ndị Golden Eaglets gbara onye nke anọ n’ asọmụmpi bọọlụ ụkwụ African U - 17 nke e mere na mba Nije .
Mgbe ọ na- agwa ndị nta akụkọ okwu maka asọmụmpi ahụ , Amunike kwuru n’ ọ bụ ihe dị oke mkpa na a hazigharịrị Golden Eaglets , ma ọ bụrụ na ha ga- achịta aja n’ asọmụmpi mba ụwa na Chile .
Amunike kwuru n’ ọ bụrụ na a hazigharịa Golden Eaglets , yanwa nwere olile anya na ha ga- eme ọfụma na Chile .
Gọọmenti Bornu na- agwa ndị gbara ọsọ ọgụ ka ha wetuo obi ha ala
Gọọmenti Steeti Bornu na- adọ ndị niile ahụ gbara ọsọ ọgụ Boko Haram na steeti ahụ aka na ntị ka ha wetuo obi ha ala maka ịlọghachi be ha .
Mgbe ahụ ndị Boko Haram wakporo obodo dị iche iche na Bornu , ọtụtụ ndị mmadụ gbara ọsọ ọgụ .
Ugbu a , ndị agha nke Naịjiria na- enwete mmeri , na- achụpụzị ndị Boko Haram n’ obodo ndị ahụ .
Ọtụtụ ndị ahụ gbara ọsọ ọgụ amalitego laghachiwe be ha .
Gọọmenti steeti ahụ na- akpọ ndị dị otu a ka ha were ya nwayọ ; ka ha kpachara anya ha .
Onye kọmishọna na- ahụ maka ebe obibi , yana ọkụ latrik , bụ Haruna Mishelia , gwara ndị nta akụkọ na Maiduguri , na gọọmenti na- adọ ndị niile na- alọghachị aka na ntị maka na a na- atụ ụjọ na , tụpụ ha bọrọ ọsọ , o nwere ike ịbụ na ndị Boko Haram liri mgbọ ogbunigwe n’ ebe ndị iche iche .
Ala Naịjirịa ekpebigo ịkwụsị ịkpa oke megide ụmụ nwanyị
Gọọmenti ala Naịjiria ekwuputego mkpebi ya maka ịkwụsị kpam kpam akparamagwa ọ bụna na- ewete mmegbu ma ọ bụ ịkpa oke megide ụmụ nwanyị .
A na- agba mbọ ịhụ n’ iwu na usoro ọchịchị nke ala Naịjirịa gbadoro ụkwụ n’ iwu na usoro ọchịchị nke mba ụwa gbasara ọnọdụ ụmụ nwanyị .
Onye minista na- ahụ maka mmepe na agam n’ ihu ụmụ nwanyị , bụ Zaniab Maina , kwuputere nke a n’ Abuja .
Maina kwuru si na na- agbanyeghị n’ ala Naịjirịa na- agbalị n’ ihe gbasara ịnye ụmụ nwanyị oke nke ruuru ha , a ka nwere ọtụtụ ọlụ e kwesiri ịlụ n’ ịnye ụmụ nwanyị ezigbo ọnọdụ obibi , yana ịkwụsị mmegbu na ịkpa oke megide ụmụ nwanyị .
Maina gbakwụnyere na ya nwere olile anya na Naịjirịa ga- abụ obodo ebe ịkpa oke na- adịghị , ebe ụmụ nwanyị ga na- enwete ezigbo agụm akwụkwo , na- ekwu uche ha , ma na- esonye n’ usoro ọchịchị obodo , na- enweghị ịkpa oke ọ bụna megide ha .
Ala Naijiria ga- ahazigharị ngalaba njem ụgbọelu
Gọọmenti ala Naịjiriịa ekwuona na ya na- agba mbọ ịrụtọpụ ọrụ niile ya ji n’ aka ugbu a maka ịhazigharị ngalaba njem ụgbọelu .
Onye minista na- ahụ maka njem ụgbọelu , Osita Chidoka , gwara ndị nta akụkọ na ngalaba njem ụgbọelu na- ahọrọzi ọlụ ndị kachasị mkpa n’ ime ọlụ niile dịịrị ya .
Nke a bụ maka n’ ego mmawapụta na- abịa na ngalaba ahụ gbadara agbada kemgbe ọnụ ego mmanụ akụ chi nyere dara .
Chidoka kpọrọ ndị isi ọlụ , ndị ọ bụ ọlụ ha ịkenye ọlụ ngo , ka ha tinye anya n’ ọlụ ndị kachasị mkpa , tụmadị ọlụ ndị ahụ a na- akwadozi ịrụtọpụ arụtọpụ .
Chidoka kwụrụ n’ ọ bụ ịhe nwute na gọọmenti etinyeghị anya na ngalaba ahụ kemgbe afọ ole n’ ole .
O kwuru n’ ọ ga- ewe ịhe ruru ijeri naịra 50 maka ịhazigharị ngalaba ahụ site ugbu a ruo afọ 28 na- abịa abịa .
Aka na- achị ndị Anambra , Willie Obiano , ga- akwado mmepe na steeti ahụ
Willie Obiano , onye isi ọchịchị Steeti Anambra , ekwuona n’ ọchịchị ya dị njikere ịrụ ahịa n’ ebe dị iche iche na steeti ahụ .
A ga- eji akara ngwa ọgbara ọhụrụ were rụọ ahịa ndị ahụ .
Akara ngwa ọgbara ọhụrụ ndị ahụ ga- agunye ihe ndị e ji agbanwu ọkụ latrịk , ụlọ mkpọchi ...
Akara ngwa ọgbara ọhụrụ ndị ahụ ga- agunye ihe ndị e ji agbanwu ọkụ latrịk , ụlọ mkpọchi , akara ngwa ndị e ji egbochi ọkụ ọgbugba , akara ngwa ndị e ji ewete mmiri ọn̄ ụn̄ ụ , yana okporo ụzọ dị mma .
Gọvanọ Obiano kpọkuru ndị ahịa n’ Anambra ka ha kwadoo ndị otu APGA , iji hụ n’ ọtụtụ ndị ji aha APGA azọ ọkwa ga- enwete mmeri na ntụli aka ahụ a na- akwado ime .
O kwuru na nke a ga- enyere ya aka n’ ọtụtụ atụmatụ mmepe nke ọchịchị ya ji n’ aka ugbu a .
Obiano kwuru n’ enyemaka site n’ aka ndị azụmahịa dị nnukwute mkpa n’ Anambra .
Ọ kpọrọ ndị ahịa ka ha na- akwụ ụtụ isi ha n’ oge , yana otu kwesiri ekwesi .
Nke a ga- eme ka ego na- abata n’ akpa gọọmenti , maka ọrụ dị iche iche ga- ewete mmepe n’ ọganihu na Steeti Anambra .
Gọọmenti ala Naịjirịa na- ekwe nkwa n’ a ga- enwe nchekwa n’ oge ntụli aka
Gọọmenti ala Naịjirịa na- ekwe ndị Naịjirịa nkwa n’ a ga- enwe ezigbo ọnọdụ nchekwa na mpaghara ala Naịjirịa niile n’ oge ntụli aka ọchịchị a na- abịa abịa .
Ndị ọrụ nchekwa ga- ahụ n’ e chekwara ndụ ndị mmadụ na ndị ọrụ ngalaba na- ahazi ndọrọndọrọ ọchịchị .
A ga- eme ka ntụli aka nke afọ gaa siriri werere .
Mgbe ọ na- agwa ndị ndọrọndọrọ ọchịchị okwu n’ Abuja , onye Minista na- ahụ maka ozi pụrụ iche , Saminu Turaki , kpọkuru ndị ala Naịjirịa ka onye ọbụna pụta n’ igwe binye aka n’ akwụkwọ , họpụta ndị ga- achị ha .
Ịbinye aka na- akwụkwọ bụ ọlụ dịrị nwa afọ Naịjirịa ọbụna .
A ga- amalite ibinye aka n’ akwụkwọ n’ abalị 28 nke onwa a .
Ihe mberede ụgbọelu egbuona mmadụ 150
N’ ụbọchị Tuzdee , otu ụgbọelu bu mmadụ 150 dara kpọkasịa n’ ugwu Alps e nwere na mba Frans .
Ụgbọelu ahụ , bụ nke ndị Germanwings na- akwọ , si mba Spen na- alaghachị mba Jamini .
Ụgbọelu ahụ bu ọtụtụ ụmụ afọ mba Jamini na mba Spen .
A chọpụtara n’ ụmụ akwụkwọ 16 ndị Jamini so na ndị a na- achọ achọ .
A na- atụ anya na e nweghị onye ga- apụta na ndụ site na ihe mberede ụgbọelu a .
Ndị mmadụ amalitegori izigara ndị ụmụ nne na ụmụ nna ndị niile nọ n’ ụgbọelu ahụ ozi nkasị obi .
Oke mmiri ozuzo na ọnọdụ ihu eluigwe na- emekpa ndị ọrụ enyem aka ahụ .
Gọọmenti ala Naịjiria akatọọla ọgụ ịkpa oke ahụ a na- abusa ndị mmadụ na mba Sautu Afrịka
Gọọmenti ala Naịjiria ekpebiena n’ ọgụ ịkpa oke ahụ a na- abusa ndị mmadụ na mba Sautụ Afrịka bụ ịhe ọjọọ .
Naịjiria kpọrọ gọọmenti Sautu Afrịka ka o mee ihe kwesiri ekwesi , gbaa mbọ hụ n’ a kwụsịrị ọgụ ahụ a na- ebusa ndị ọbịa na mba ahụ .
Ministrị na- ahụ maka ihe gbasara mba ọzọ kwuru nke a n’ Abuja n’ ụbọchị Fraịdee .
Anyị nụrụ n’ onye isi ala mba Sautu Afrịka ejirigo ọnụ ya kwupụte n’ ọgụ ịkpa oke ahụ ndị mba ya na- ebusa ndị ọbịa ezighị ezi chaa chaa .
Otu jikọtara mba Afrịka , bụ ECOWAS n’ aha ịchafụ , akpọla oku ka mba Sautu Afrịka kwụsị ụdịrị akparamagwa ọjọọ ahụ .
Presidenti John Dramani ekwuona n’ ịkpa oke , yana ibu agha agbụrụ abụghị ịhe ziri ezi .
Ọ kpọkuru gọọmenti mba Sautu Afrịka ka ha were ọsọ were ije mee ka ndị mba ahụ kwụsị ibu agha megide ndị ọbịa bi na mba ha .
Buhari ekwetego n’ ala Naịjirịa ga- akwụrụ ndị niile ahụ merụrụ ahụ na Nyanya ụgwọ ụlọ ọgwụ
N’ ụbọchị sọnde , abalị 4 nke ọnwa ọkụtoba , onye isi ala Naịjirịa bụ Muhammadu Buhari mere njem ilete ndị ahụ merụrụ ahụ mgbe ahụ ndị Boko Haram tụrụ ogbuniigwe na Nyanya yana Kuje .
Buhari jere na ngalaba ụlọ ọgwụ ala Naịjirịa ebe a na- agwọ ndị ịhe ike mere , bụ nke a kpọrọ Trauma Centre of the National Hospital na bekee maka ilete ndị ahụ ịhe mberede metụtara na Nyanya yana Kuje .
Buhari kwere ha nkwa na gọọmenti ala Naịjirịa ga- akwụrụ ha ụgwọ ọgwụgwọ ha .
Buhari gwara onye aka mbụ ya bụ Mallam Abba Kyari ka ọ kwụọ ndị ụlọ ọgwụ ahụ ụgwọ ha jiri gwọ otu nwata nwanyị .
Mgbe Buhari gara njem ahụ , ya na aka na- achị Steeti Ogun , bụ Ibikunle Amosun soro ga njem ahụ .
Mama nwata nwanyị ahụ , Deborah Stephen , bere akwa kọwaara Buhari na ndị oshi bịara n’ ụlọ ha gbaa nwa ha nwanyị egbe , mana ha enweghị ego iji gbapụtaya n’ ụlọ ọgwụ .
Onye isi ụlọ ọgwụ ahụ bụ Dibịa Oyibo Jafaru Momoh kelere Buhari nke ukwu .
Ọ gwara Buhari na njem nlete ahụ ga- eme ka ndị ahụ nọ n’ ọrịa gbakee ọsịsọ n’ ihi na ala Naịjirịa kwụ ha n’ azụ .
Daniel Amokachi enwetego ọrụ dịka onye ọzụzụ JS Hercules nke Finland
Onye ala Naịjirịa ụwa jiri egwu bọọlụ ụkwụ mara , bụ Daniel Amokachi , enwetego ọrụ dịka onye ọzụzụ otu egwuregwu bọọlụ a kpọrọ JS Hercules nke mba Finland .
Amokachi kwesịrị ịmalite ọrụ dịka onye isi otu bọọlụ ahụ na- atụfughị oge .
Amokachi , onye gbabuuru Super Eagles bọọlụ , mecha bụrụkwa onye ọzụzụ ndị Super Eagles , ga- ewere okwa site n’ aka Pekka Haaranen , onye ọzụzụ JS Hercules ruo ugbu a .
Amokachi bụ osote onye ọzụzụ otu Super Eagles , Stehpen Keshi , mgbe ha butere iko mba Afrịka n’ afọ 2013 .
Amokachi hapụrụ ọkwa ya dịka onye ọzụzụ Super Eagles n’ afọ gara aga .
Nwa afọ ala Naịjirịa ahụ gbara afọ 43 kụtara bọọlụ ọnụ ya na mba dị iche iche , yana otu egwuregwu bọọlụ dịkwa iche iche .
Amokachi agbago bọọlụ na mba Tọki , Briten , na Beljọm .
Amokachi agbagooro otu bọọlụ ndị ụwa ma ama dịka Everton , yana Besiktas .
Mba Taịwan eduola nwanyị mbụ bụ onye ndu n’ iyi ọrụ
Nwaada Tsai Ing-wen , onye zọrọọkwa n’ okpuru otu Democratic Progressive Party nwetere mmeri kpụọkụ n’ ọnụ na ntụli aka e mere n’ ọnwa JenuwarJanuarị .
Tsai Ing-wen bụ onye ndu mbụ kpọrọ oku ka e nwee mkparịta ụka ha na Beijing .
N’ okwu mbụ ya dịka e duchara ya n’ iyi ọrụ , ọ kwuru na a ga- akwalite mmekọrịta udo na nkwudosike n’ etiti mba Taiwan na Beijing .
Ọ kpọrọ otu abụọ ahụ oku ka ha chịsa okwu niile ha nwere n’ agugu ala ma sonye na mkparịta ụka udo maka ọdimma onye ọbụla .
Otu ndọrọndọrọ Democratic Progressive Party nwetere nkwado mba China n’ ịchọta ọchịchị onye kwuo uche ya .
Bridget Kelley ekwuona na Gọvanọ Chris Christie mara maka brijigeti
Otu nwanyị onye rụrụ Gọvanọ Chris Christie ọrụ dịka onye aka mbụ ya na Steeti New Jersey agwana ndị ọkaịkwe na Gọvanọ Christie mara ịhe banyere brijigeti .
Brijigeti bụ aha E jiri mara arụ ahụ mere n’ obodo Fort Lee na New Jersey , site n’ abalị 9 ruo abalị 13 nke ọnwa septemba afọ 2013 .
Ngalaba na- ahụ maka njem okporo ụzọ mechiri ọwara abụọ n’ ime ọwara atọ si na akwa mmiri George Washington abata na Fort Lee .
Nke a malitere n’ isi ụtụtụ n’ oge ndị mmadụ ji aga ebe dị ịche ịche .
A na- ebo Gọvanọ Christie na ndị otu ya ebubo na ha mechiri okporo ụzọ ahụ na Fort Lee maka iji taa ndị obodo ahụ afụfụ n’ ihi na onye meyọ Fort Lee bụ Mark Sokolich akwadoghị Chris Christie mgbe Ọ na- azọ ọkwa gọvanọ na New Jersey .
Kemgbe ahụ , ndị ọkacha mara na- eme nnyocha ka A mata ma aka Gọvanọ Christie ọ dịkwa ọcha , tumadị ebe Ọ bụ na ndị na- arụrụ ya ọrụ , Bill Baroni na David Weinstein , kwetere na ha mara ebe mmiri siri banye n’ opi ụgbọgụrụ .
Ọ bụrụ na E mecha chọpụta n’ aka Gọvanọ Christie adịghị ọcha , E nwere ike ịgba ya onwe ya akwụkwọ n’ ụlọ ịkpe .
Ala Naịjirịa ga- eweta ezi ọnọdụ nchekwa maka ndị chọrọ ịwebata ego n’ ọrụ ugbo
Gọọmenti ala Naịjirịa ekwuola na Ọ na- agba mbọ niile O nwere ike maka ịdọta ndị oji ego achụ ego n’ ala Naịjirịa .
Onye minisita ala Naịjirịa na- ahụ maka Naịjirịa ọrụ ugbo na mmepe ime ime obodo bụ Maazị Audu Ogbeh kwuputara nke a mgbe Ọ gwara ndị nta akụkọ okwu gbasara ọgbakọ ya na ndị oji ego achụ ego si mba Jamini nwere .
O kwuru na ndị oji ego achụ ego nwere mmasị ịbata ala Naịjirịa na- enwe obi ịlọ mmiri gbasara ọnọdụ nchekwa E nwere na Naịjirịa , kaosinadị onye minisita a kwere ha nkwa na gọọmenti dị njikere ịchekwa ndụ na akụnụba ndị niile bi na Naịjirịa
Maazị Ogbeh kwukwara na ụlọ ọrụ ya na- ehibe atụmatụ iwu nke ga- eme ka ya na ụlọ ọrụ na- ahụ maka ịhe na- eme n’ ala Naịjirịa jikọọ aka ọnụ iji chekwawa ndị na- etinye ego na ngalaba azụmahịa .
Ọ kọwapụtakwara ịhe ndị ha kpatara na nzukọ ya na ụlọ ọrụ A kpọrọ Food and Agriculture Organisation n’ olu bekee n’ obodo Rome nke mba Italy .
O mere ka A mata na E hiwere yabụ ọgbakọ iji lebaa anya n’ okwu metụtara ọnọdụ mbawanye n’ ọnụ ọgụ ndị mmadụ nakwa nchekwa ihe oriri .
Onye minista a gwara ndị nta akụkọ ka ha sonye n’ ịgbasara ọha na eze ozi iji kọwatara ha mkpa Ọ dị ịhụ na ndị mmadụ na- eri erimeri ndị ahụ nwere ịhe ahụ ha chọrọ .
Ịbu agha megide mpụ na aghụghọ
Onye isi ụlọ-ọrụ n’ ahụ maka ibu agha megide mpụ na aghụghọ bụ EFCC n’ aha ịchafụ , ekwuola sin a , n’ enweghị ịsọ anya ọbụna , ụlọ ọru ya na- agba mbọ ibu agha megide nrụrụ aka .
O kwuru nke a mbe O jere n’ isi ụlọ ọrụ na- ahu maka mmepụta akwa na ngwa E ji akwa ya nke A kpọrọ [ NUTGTWN ] n’ aha nkpirisi na Kaduna .
Magu gara n’ ihu kwuo na onye isi ala bụ Muhammadu Buhari nyere ha ikikere inyocha nwafọ ọbụla n’ agbanyeghị otu ndọrọ ndọrọ , iji hụ na E meriri mpụ na arụrụala .
Na mbido , ode akwụkwọ otu ndị mmepụta akwa bụ comrade Issa Aremu kwuru mkpa Ọ dị ibu agha megide mpụ .
O kwuru n’ agha abụghị nanị nke A ga- ahapụrụ ndị EFCC , ICPC na ndị uwe ojii .
Aremu gakwara n’ ihu kwuo na Ọ bụ mpụ mere na ọtụtụ steeti enweghị ike ịkwụ ụgwọ ọnwa .
Ọ kpọkuru onye isi ala ka O leba anya n’ ihe E kwekọtara n’ ọgbakọ ezumezu nke afọ 2014 ka E nwe ike ibu agha megide mpụ .
A kpachiela mmadụ asatọ na- akwado ọchịchị onye kwuo uche ya na mba Kongo Demokratik
A kpachiela mmadụ asatọ bụ ndị na- agba mbọ ihụ na ọchịchị onye kwuo uche ya kwụdosiri ike na mba Kongo Demokratik .
Nke a mere n’ ụbọchi Nwenezdee gara aga , oge ha na- akwado ime ngaharị udo maka oge A na- egbu n’ ime ntụliaka nke E ji ahọpụta onye isi ala .
Onye isi ala mba Kongo , Joseph Kabila , achịala yabụ mba kemgbe afọ puku abụọ n’ out .
Iwu mba ahụ gosiri na Ọ ga- arịtu n’ ọnwa December .
Mana otu ndọrọ ndọrọ na- achị mba ahụ nakwa ụfọdụ ndị na- agba ya ụkwụ kwekoritara ka Ọ nọrọ n’ ọkwa ruo n’ ọnwa April afọ puku abụọ n’ iri na asatọ .
Mgbe ahụ ka A ga- ahọpụta onye onye isi ala ọhụrụ .
A kpachiri mmadụ asatọ ndi ahụ so n’ otu A kpọrọ Struggle for Change n’ olu bekee , n’ obodo Goma , oge ha na- akwado ịga nọrọ n’ akụkụ isi ụlọ ọrụ mba ụwa .
Akụkọ kọrọ na ụfọdụ mmadụ ka A kpachiri na Goma n’ ụbọchị Mọndee , oge ha na- eke akwụkwo ozi maka inwe ngagharị udo n’ ụlọ akwụkwọ mahadum .
A kpachiri ndi ọzọ ebe ha gara ileta ha n’ ụbọchị Tuzdee .
Ọnụ na- ekwuru ndị uweojii kwenyekwara na E mere yabụ mkpachi n’ ụbọchị Nwenezdee , ma kwuo na ọ bụ maka inye ohaneze nsogbu .
Gọọmenti tọghapụrụ ọtụtụ ndị ahụ na- akpọ ganị ganị tinyekwara ndi otu LUCHA , n’ ọnwa Julaị nakwa Ọgọst , iji hụ na E nwere mkparị ụka udo gbasara oge A ga- eme ntụliaka .
A rịọla gọọmenti ala Naịjirịa ka O leba anya na nsogbu enweghị ndị ọrụ ahụ ike na- eji nnwa n’ ụlọ ọgwụ ndị ahụ gọọmenti nwe , iji si etu ahụ kwalite ọnọdụ ahụ ike .
Otu jikọrọ ndị ọrụ ahụ ike na- eji nnwa n’ ala Naịjirịa kpọrọ oku a n’ ụbọchị Tuzdee n’ ọgbakọ ha nwere n’ Oshogbo , isi obodo Steeti Osun .
N’ okwu ya , nye isi izugbe otu ahụ n’ ala Naịjirịa , bụ Maazị Abdrafiu Adeniji , kwuru na ihe ndị ịma aka dị n’ agụm akwụkwọ ndị na- eji nnwa n’ ala Naịjirịa .
O kwuru na ọ dị mkpa ka gọọmenti tinye akọrọngwa nakwa ịhe eji arụ ọrụ na ngalaba ahụ ike .
Maazị Adeniji , kwuru na nke a ga- eme ka ndị ọrụ ahụ ike rụọ ọrụ ha nke ọma .
O kwuru n’ ọnọdụ ebunighị ndị otu ahụ n’ ọkwa , iyi egwu ibutu ha n’ ọrụ nakwa iwepu ịhe n’ ego A na- akwụ ha bụ nnukwu ihe iche aka mgba ndị ọrụ ahụ ike na- eji nnwa na- ahụta .
O kwuru na gọọmenti ga- elebarịrị anya n’ ihe iche aka mgba niile a iji mee ka ngalaba ahụ ike kwụrụ chịm .
Mmeri nke maazị Trump na ntụliakaelu mba Amerịka akpalitela ngagharị iwe na mba ahụ
Puku kwuru puku ndị mmadụ pụtara n’ okporo ụzọ na steeti dị iche iche na- eme ngagharị iwe gbasara mmeri Donald Trump nwetere na ntụli aka elu nhọpụta onye isi ala mba Amerịka .
Ọtụtụ n’ ime ndị ahụ na- eme ngagharị iwe na- eti mkpu na- asi :
Ndị ọzọ were ịhe E sere ese gosiri isi anwụ anwụ Donald Trump gbaa ya ọkụ .
Maazị Donald Trump ga- abụ onye isi ala mba Amerịka nke iri anọ n’ ise ka o nwetachara nturu ugo A tụghị anya ya nke o jiri merie ori aku Hillary Clinton .
O na- ejikere izute onye isi ala mba ahụ ugbu a , bụ Barack Obama n’ obi gọọmenti mba ahụ maka ịhazi usoro nnyefe ọchịchị ga- esi ga siriri werere .
Maazị Obama , onye kwuputarala na maazị Trump ezughị ka e mee maka ọkwa onye isi ala mba ahụ , ma gwa ndị mmadụ sị onye atụrụna ya votu , gwara ụmụ afọ mba Amerịka ka ha nabata ka okwe siri gbaa na yabu ntụli aka elu E mere ụbọchị Tuzdee .
N’ okwu nke ya , oriakụ Clinton , onye E meriri na ntụliakelu mba Amerịka ahụ , gwakwara ndị na- adonyere ya ụkwụ na E kwesiri ịnyere maazị Trump ohere ka Ọ chịa .
N’ agbanyeghị oku ndị ndu abụọ ndị a kpọrọ , ndị mmadụ na- eme ngagharị iwe , ka gbakọkwara n’ obodo dị iche iche na mba Amerịka .
Na Steeti New York , puku kwuru puku ndị mmadụ gagharịri n’ ogige ụlọ elu Trump Tower na- ekwupụta ọjụjụu ha n’ amụma maazị Trump ji gbasara njem mbiri , atụmatụ iwu metụtara nwoke ịlụ nwoke ibe ya ma ọ bụ nwanyị ime otu ịhe ahụ .
Ozi kwuru na ndị na- eme ngagharị iwe megide nhọpụta maazị Trump nọchichara okporo ụzọ awara-awara na nnukwu obodo Los Angeles .
N’ otu aka ahụkwa , ọtụtụ ndị mmadụ nọchichara ụzọ E si abanye ogige Trump Tower na- ekwupụta nwute ha nwere gbasara nhọpụta maazi Trump dịka onye isiala .
Ala Naịjirịa anabatala ndị ọrụ ubi si mba Rọshịa
Osote onye isi ala bụ Yemi Osinbajo , ekuola n’ Ọ ka mma ịkwado ọrụ ubi n’ ime obodo karịa ịtụbata ngwa ahịa nke agaghị enye aka na mgbanwe ego .
Osinbajo mere ka A mata nke a mgbe Ọ nabatara ndị mba Rọshịa dunyere , nke onye ndu ha bụ onye minista ọrụ ugbo mba Rọshịa , Maazị Alexander Tkachev , bụkwa onye isi oche nke otu kọmishọn jikọrọ Naịjirịa na Rọshịa .
Ọka mmụta Osinbajo kwuru sị na
Osote onye isi ala gwara ndị ọrụ ụbi ahụ si mba Rọshịa ka ha bịa malite ọrụ ụbi n’ ala Naịjirịa , were na- akọpụta ma na- ebupukwa ịhe ha wepụtara .
Bukola Saraki ewubela amụma ịnye ndị ntorobịa ọrụ
Onye isi ụlọ nzụkọ sinet , Bukola Saraki , ewubego amụma O ji enyere ndị ntorobịa aka , ma kwe nkwa ịnye mmadụ puku iri anọ ọrụ na nke onwe ya .
N’ okwu ya n’ oge emume a nke ndị bịara ya gụnyere , gọvanọ Steeti Kwara , Maazị Abdulfatah Ahmed , ụfọdụ ndị ụlọ nzukọ omeiwu nke gọọmenti etiti , na ọnụ na- ekwuru ụlọ nzukọ Steeti Kwara , Dr Ali Ahmad .
Maazị Saraki gwara ndị ndu otu ndọrọ ndọrọ ala Naịjirịa ka ha gbaa mbọ na- enye ndị ntorobịa ọrụ iji belata oke enweghị ọrụ nke di n’ ala Naịjirịa .
Okwukwara n’ ịkwado ndị gọọmenti steeti ka ha na- aga n’ ihu n’ ikwado iwulite ndị ntorobịa bụ mkpebi nke ọchịchị ya .
Abalị 29 nke ọnwa Mee bụ ụbọchị ezum-ike ọchịchị onye kwuo uche ya
Ala Naịjirịa eweputego taa bụ Mọnde , abalị 29 nke ọnwa Mee , dịka ụbọchị ezum-ike ndị ọrụ maka mmemme ọchịchị onye kwuo uche ya .
Ozi anyị nwetere site n’ aka ngalaba mgbasa ozi n’ asụsụ Igbo nke ụlọ ọrụ Voice of Nigeria kwuru n’ onye Mịnịsta na- ahụ maka ịhe na eme n’ ala Naịjirịa bụ Adulrahman Bello Dambazau , onye lagoro ezum-ike nka dịka Lieutenant General , kelere ndị Naịjirịa maka emume a .
Ozi anyị nwetere site n’ aka ngalaba mgbasa ozi n’ asụsụ Igbo nke ụlọ ọrụ Voice of Nigeria kwuru n’ onye Mịnịsta na- ahụ maka ịhe na eme n’ ala Naịjirịa bụ Adulrahman Bello Dambazau , onye lagoro ezum-ike nka dịka Lieutenant General , kelere ndị Naịjirịa maka emume a .
O kwuru na mmemme a A na- eme n’ ubochị taa na- egosikwa na ọchịchị onye-isi ala bụ Muhammadu Buhari agbala afọ abụọ .
Adulrahman Bello Dambazau kwekwara ndị Naịjirịa nkwa n’ ọchịchị dị ugbu a ga- agba mbọ ịhụ na E meziri ọnọdụ akụ n’ ụba ala Naịjirịa .
Mịnịsta Dambazau kwuru na gọọmenti na- agba mbọ maka ịkwalite ọnọdụ ezi nchekwa site n’ ibu agha megide mpụ .
Ọ kpọkuru ndị Naịjirịa ka ha kwado gọọmenti n’ ime ka ọchichi onye kwuo uche ya nọgide .
Dọturu akụkọ a .
Gọvanọ Willie Obianọ Akatọọna Mkpamkpa Ahụ Kpara N’ Ọzụbụlụ
Aka na- achị steeti Anambra bụ Gọvanọ Willie Obianọ akatọọna kpamkpam , mkpamkpa ahụ dị oke egwu nke kpara n’ Ọzụbụlụ n’ ubọchị ụka gara aga ma foro ntutu ya taa ime oke nnyocha miri emi banyere ya bụ ajọ ọnọdụ iji nwụchikọọ ndi obi kpọnkụ ahụ kpara ya bụ arụ .
Gọvanọ Obianọ kwuputara nke a ma mee mkpebi ahụ oge ọ gbaruru n’ ebe ahụ ya bụ njiịji nọrọ wee jie , bụ ụlọ ụka ( Katọlik ) St .
Philips nke dị n’ Ọzụbụlụ dị n’ okpuru ọchịchị Ekwusigo na steeti ahụ .
Ya bụ Gọvanọ gosiputakwara obi mwute ya banyere ya bụ mwakpo ọnụ ụtụtụ nke were ihe karịrị ndụ mmadụ iri , ebe ọtụtụ bụkwa ndi natara mmerụ ahụ dị iche iche .
Na mbụ n’ okwu ya banyere mwakpo ahụ , onye ụkọchukwu nke ụlọ ụka ahụ , bụ Rev .
Fr .
Jude Ọnwụasọ sịrị na ya bụ mkpamkpa kpara n’ ọnụ ụtụtụ n’ ụka aja mass dị nsọ ka o jiri ọkara gata elekere isii nke ụtụtụ ahụ .
Ọ sịrị na oge aja mass ahụ na- aga n’ ihu , ka otu nwoke a na- amaghị onye ọ bụ batara n’ ime ụlọ ụka ahụ , gaa waa n’ otu akụkụ ka nwamkpi ma ụzọ ọba wee gbaa otu onye a na- akpọ maazị Akụnwafọr Ikegwụọnwụ egbe gbagbuo ya , wee malitezie gbanyebe ya bụ egbe aghara aghara n’ ebe ndi mmadụ ndi ọzọ nọ , n’ ime ụlọ ụka ahụ .
Otu onye aka ebe , bụkwa onye nọ n’ ụlọ ụka ahụ oge ihe ahụ mere sịrị na ndi ahụ bu ụgbọ ala abụọ wee bata ma kwụsịdebe n’ ọnụ ụzọ ama nke ụlọ ụka ahụ , ebe ndi nọ n’ ime ha rịtusịrị ma bụrụkwa ndi yikọsi uwe ndi agha ala anyị ( Army Uniform ) , kpuchie ihu ha ma burusikwa ihe dịka egbe n’ aka .
Ọ sị na ihu eluigwé gbara ọchịchịrị oge ahụ , nke mere na ahụchaghị ihe ha bu anya nke ọma , ma sịkwa na ihe ọzọ a hụrụ bụ ka ndi ahụ wụbatara n’ ebe ahụ a na- achụ aja mass dị nsọ wee kwughepu egbe , ngbọ wee daba aghara aghara .
Onye ọzọ kọwara onwe ya dịka onye ọbụ abụ sịkwara na ụgbọ ala ahụ ndi ahụ dochiri n’ ọnụ ụzọ ama mezịrị ka ndi mmadụ ghara inwe ike ịbata abata ma ọ bụ ịpụ apụ , nke mere na ha gbutere ọtụtụ ndi mmadụ , ebe ọtụtụ bụkwa ndi natara mmerụ ahụ .
Ọ kwukwara na ndi omekoome ahụ makpurusiri n’ ime ụgbọ ala ha ma nyaa ọnwụ ọnwụ ma fee ka nnụnụ , ngwa ngwa ha kpachara arụ ahụ .
N’ okwu nke ya , onye isi ndi uwe ojii na steeti ahụ , bụ maazị Garba Umar , onye kpọrọ ndi ọrụ ya wee wucha n’ ebe ahụ ka ọ gachara ihe dịka otu awa ndi ahụ ji wee pụọ , katọkwara ya bụ agwa ọjọọ ma sịkwa na ozi ha natagoro na nnyocha ha mere na- egosi na ọ bụ esemokwu dapụtara n’ etiti ụfọdụ ụmụ afọ si obodo ahụ si n’ ime ogbe Ụmụezekwe Ofufe Amakwa bụ ndi bi na mba ofesi butere ya bụ mwakpo .
O kwukwara na ọ dịghị onye ọbụla abụghị nwa afọ obodo ahụ nke ga enwe ike ịkpanwu ụdị agwa ahụ , maka na ọ bụ naanị nwa afọ obodo ahụ pụrụ ịma onye bụ onye nke ha chọrọ bịa n’ ụlọ ụka ahụ , nakwa n’ akụkụ ebe onye ahụ na- anọ ma ọ bịa ụka , nke mere na onye ahụ batara ozigbo gaa waa ka nwamkpi ma ụzọ ọba wee ga buru ụzọ gbawanye egbe n’ ebe ahụ onye ahụ na- anọ , tupuu kesabazie ya n’ igwe mmadụ .
O kwukwara na aka ga- akpatarịrị ndi ahụ aka ha dị na ya bụ akụmakụ ma were iwu nke ala anyi nyụchaa ha anya .
Gọvanọ Willie Obianọ nọzịkwara n’ oge ahụ kasie ndi niile nke ahụ metụtara obi ma nyekwa ha owuwe anya na a ga anwụchikọrịrị ndi kpara arụ ahụ n’ oge adịghị anya .
Oṅsikwa n’ ebe ahụ ozigbo gbarakwara gaba n’ ụlọ ahụike mahadum Nnamdị Azikiwe dị na Nnewi ebe ọtụtụ n’ ime ndi ahụ nwetara mmerụ ahụ nọ anara ọgwụgwọ , ma kwuokwa na gọọmenti steeti ahụ ga- akwụ ụgwọ niile e jiri nye ha ọgwụgwọ .
Ọ sị na e zigawoorị ndi ọrụ nlekọta ahụ ike bụ dọkịnta dị iri ise n’ ọnụ ọgụgụ n’ ụlọ ọgwụ ahụ ozigbo maka inye aka n’ inye ndi ahụ ọgwụgwọ .
Gọvanọ ahụ sizịkikwa n’ ebe ahụ wee gbara gaba na ụlọ ụka Our Lady of Assumption dị na Nnewi , ebe ọ nọrọ wee gwa igwe mmadụ nọ n’ ulọ ụka okwu .
Ọtụtụ ụmụ afọ steeti ahụ nakwa ndi ọzọ sitere n’ ebe dị iche iche n’ ụwa gbaa gburu gburu katọrọ kpamkpam ya bụ akparamagwa ọjọọ .
Ndi ahụ gụnyere aka na- achị steeti Delta bụ Gọv .
Ifeanyị Okowa , ogbo ya nke steeti Ekiti bụ Gọv .
Ayodele Fayose , onye na- anọchite anya ọgbọ nta nkwado ndịda anyanwụ nke steeti Anambra ( Anambra South ) n’ ụlọ ọgbakọ ukwu sineetị bụ maazịAndy Uba , onye jibụ ọkwa onye isi ngalaba na- ahụ maka ọdụ ụgbọ elu n’ ala anyị n’ oge gara aga bụ maazị Osita Chidịọka , ode akwụkwọ ukwu nke steeti Anambra n’ oge gara aga bụ maazị Henry Oseloka Ọbaze , nakwa ọtụtụ ndi ọzọ , bụkwa ndi kpọrọ oku ka e mee nnyocha miri emi maka ya bụ ajọ ọdachi .
Buhari Ji Ala Naijiria n’ Ọrụ -- Ndi Na- eme Ngagharị Iwe
Ndi otu na- eme ngagharị iwe ma na- akpọkwa oku ka onye isi ala bụ Muhammad Buharị chighata malite ọrụ ma ọ bụ gbaa alụkwaghị m , ekwuputana na ya bụ onye isi ala ji ala Naịjiria n’ ọrụ nke ukwu .
Ndi otu ahụ kwuru na Buharị , bụ onye hapụrụ ala Naịjiria gaba ịnara ọgwụgwọ na mba Lọndọn kemgbe ihe karịrịṅ ụbọchị iri itoolu gara aga akpụọla ọnọdụ akụ na ụba nke ala anyị afọ n’ ala ma meekwa ka ihe niile kwụrụ agaghị aga .
Ha sịrị na osote onye isi ala bụ Maazị Yemi Osibanjọ , bụ onye ka jigodi ọkwa dịka onye isi ala kemgbe ọnwa atọ enwebeghị ike ime ihe ụfọdụ , bụ ihe ndi dịịrị onye isi ala ime , ma kpọkuokwa ụmụ ala Naịjiria ka ha doo gwa ya bụ nwoke ka ochighata malite ọrụ ma ọ bụ gbaa alụkwaghị m , ka ala Naịjiria wee gaa n’ iru .
Igbusi Mmadụ Abughị Omenala Ndi Igbo -- Nnamdị Kanụ
Onye ndu nke ndi otu Indigenous People Of Biafra ( IPOB ) bụ maazị Nnamdị Kanụ ekwuona hoohaa n’ ebe o doro anya , na igbu mmadụ esoghị na omenala e jiri mara ndi Igbo .
Ya bụ onye ndu ndi otu ahụ kwuputara nke a ka ọ na- akatọ kpamkpam mgbusi ahụ e gbusiri ndi na- akara onwe ha ụka n’ ọzụbụlụ ụbọchị ụka gara aga site na aka ndi amaghị ndi ha bụ .
Ọ nọkwara n’ oge ahụ kwuo hoohaa na o dochaghị anya etu ndi uwe ojii siri mee nyocha nke ha ọsọsọ ma tie aka n’ ike sị na ọ bụ nsogbu dapụtara n’ etiti ụmụ afọ Ọzụbụlụ bi na mba ofesi kpatara njinji ahụ jiri .
Maazị Kanụ kpọkuzịrị ndi ọ dị n’ aka ka ha mee nnyocha ghe anya oghe banyere ajọ ọnọdụ ahụ ma gbalịakwa hụ na anwụchikọrọ ndi kpara ya bụ arụ .
E Mechiena Ụzọ Si Ugheli Gawa Asaba N’ ihi Ndi Fulani
Ụmụ nwanyị Iyede na- eme mgagharị iwe emehiena ụzọ awara awara ahụ siri Ughelli gaa Asaba n’ ihi mkpamkpa ndi Awụsa na- achị ehi na Delta na- akpa .
Ụmụ nwanyị a , bụ ndi sitere n’ okpuru ọchịchị Isoko North nke steeti ahụ mere ngagharị iwe ahụ site na njikọaka nke ụmụ ntorobia nke obodo ahụ , wee mechie ya bụ ụzọ awara awara ma jụ na onweghị ụgbọ ala ma ọ bụ ọgba tum tum ọbụla ga- aga ebe ahụ .
Ha kwuru na ndi Fulani ahụ na ehi ha emebisiena ọtụtụ ihe n’ obodo ahụ , ma sịkwa na nke kacha njọ bụ otu ndi gọọmenti siri raa ntị mmanụ ma gba nkịtị na- agbanyeghị mkpesa niile he wetagoro n’ aka ha banyere arụ ahụ ndi ahụ na- akpa na ya bụ obodo .
{ instantpaypal } action = donate , price = 10 { / instantpaypal } Izunna Okafor is a lover of the Igbo language .
He joined the Igbo Radio in August 2017 .
We want to be able to pay him at least $ 100 per month so that he can conitnue to write articles for the Igbo Radio and remain a part of our team of volunteer fighters who work hard to save Igbo language .
Please donate whatever amount you can .
Iri Ji Ọhụụ Nke Obodo Abagana Afọ 2017
Ọ bụ ihe oke ọñụ na mkpori dị egwu ma bụrụkwa oge igosipụta ịma mma nke ọnatarachi ndi Igbo , ka ndi obodo Abagana nke dị n’ okpuru ọchịchị Njikọka na steeti Anambra nuputara n’ igwè maka mmemme iri ji ọhụụ nke ya bụ obodo .
Dịka ọ bụ omenala zuru ala Igbo ọnụ , iri ji ọhụụ n’ obodo bụ eze a ma na a ga- echirịrị ma bụrụkwa ichi a ma na a ga- egbu , kwa afọ ọbụla , tupuu ndi ọbụla kpọrọ onwe ha ezi ụmụ afọ Igbo amalite isi ma ọ bụ iri ji ọhụụ na be ha dị iche iche .
Ya bụ mmemme nke afọ a n’ Abagana dọtara imirikiti mmadụ , ndi a maara aha ha nakwa ọtụtụ ndi e ji okwu ha agba izu , ndi sitere n’ ebe dị iche iche n’ ala Naịjiria nakwa na mba ofesi .
Ka ọ na- ekwu okwu na mmemme ahụ , Maazị Nwachukwu Anakwenze , bụ onye isi otu jikọtara ndi Anambra bi na mba Yụnaịted Steeti nke Amerika ( USA ) ma bụrụkwa onye ọrụ dọkinta bi na mba ahụ , kwuputara na ebumnobi ya bụ mmemme bụ iji gosi ụwa na ndi Igbo bụ agbụrụ Chukwu gọziri ma bụrụkwa ndi nwere ọnatarachi na omenala bụ ọka ibe na mba ụwa .
O kwuputara na ndi Igbo bụ ndi na- agbasi mbọ ike , na- ejepụ ejepụ , na- akpa nwanne , ma na- elerukwa ndi ọbịa anya nke ọma .
Maazị Nwachukwu , bụkwa Onoowu nke Abagana sị na ọ bụ ndi Igbo a tọọrọ n’ oge a na- azụ ahịa óhù ( slave trade ) bụ ndi tọrọ ntọ ala mmepe nke mba Amerika ma sikwa na ọ bụ nke a mere ndi Amerika jiri rụọ ebe ndebe ihe ọkpụ ( museum ) na mba ahụ iji wee kwanyere ndi Igbo ugwu .
Mmemme ahụ ka o kwupakpara n’ ezie na ọ bụ oge iji nọkọọ ọnụ dịka ụmụnne wee kpaa ma kpee ekpere maka uto na ọganihu nke obodo ahụ , steeti Anambra , ndi Igbo nakwa ala Naịjiria n’ izugbe .
N’ okwu nke ya , eze ọdịnala nke obodo ahụ , bụ igwe Patrick Mbamalị kelere n’ ụzọ pụrụ iche ndi niile bịara ya bụ mmemme , ọkachasị ya Onoowu banyere ezi mbọ ha niile iji wee kwalite ọdịmma nke obodo ahụ na nke ndi Igbo na mba ụwa .
Ọ nọkwazịrị n’ oge ahụ kpee ekpere maka ahụ isike na ọdịmma nke igwe mmadụ ahụ na ụmụ afọ igbo nọ na mpaghara ebe dị iche iche n’ ụwa gbaa gburugburu .
Eze ọdịnala Ifite Dunu , Igwe Emeka Iloụnọ bụ onye bịara ya bụ mmemme kwuputara n’ ezie na omenala bụ ejiri mara ndi , ma rịọkwa arịrịọ ka ndi Igbo n’ ụwa niile jigidesie omenala ha ike ma na- akwalitekwa ọkachasị asụsụ Igbo iji hụ na ọ nwughị ma ọ bụ funahị ha dịka òtu UNESCO buru n’ amụma .
Ndi ọzọ kwuru okwu na ya bụ mmemme gụnyere maazị Ben Ụgha , bụ onye isi otu na- ahụ maka ọdịmma nke Abagana , onye D. P. O ndi uwe ojii n’ Abagana bụ Ọkaiwu Dan Uke , onye gabụrụ ụlọ ọgbakọ omebe iwu steeti Anambra n’ oge gara Họnọrebụụl George Ike-Okoye nakwa ụfọdụ ndi ọzọ .
Ịgba egwu ọdịnala dị iche iche nakwa igosi ihe ngosi dị iche iche e jiri mara Igbo so n’ ihe pụtakarịchara ìhè na mmemme ahụ .
Ihe ndi ọzọ merekwara ka mmemme ahụ zaa aha ya bụ : iwa na ikesa ji ọhụụ ahụrụ ahụ , bụ nke e jiri mmanụ akwụ , ụkpaka , ose nakwa akwụkwọ ụtazị mara abụba wee chọọ mma , tinyere mmanya ngwọ jụrụ oyi , nke e jiri gbanyere ya ụgbọ nwamkpi .
{ instantpaypal } action = donate , price = 10 { / instantpaypal } Izunna Okafor is a lover and promoter of the Igbo language and culture .
He joined the Igbo Radio in August 2017 .
We want to be able to give him at least $ 100 every month so that he can remain excited about this cause of saving our language and continue to write articles for the Igbo Radio and remain a part of our team of volunteer fighters who work hard to save Igbo language .
Please donate whatever amount you can .
Gọvanọ Obianọ Enyena Ego Dị N 258.5 m Maka Ụlọ Ọgwụ Ndi Ụka
Aka na- achị steeti Anambra , bụ Gọvanọ Willie enyefeena ego dị narị nde naịra abụọ , iri ise na asatọ na ụma ise ( N 258.5 m ) maka iji wee kwalite ụlọ ọgwụ ndi ụka dịgasị na steeti ahụ .
Gọvanọ Obianọ nyefere ya bụ akwụkwọ ịdọrọ ego ( cheque ) ụbọchị Mọnde na mmemme nke weere ọnọdụ na Ọkammụta Dọra Akụnyili ' Women Development Centre ' dị n’ Awka bụ isi obodo steeti ahụ .
Ndi ụka Katọlik ka o nyere ego dị otu narị nde Naịra , iri ise na iteghete , na ụma ise ( N 159.5 m ) , ebe ndi ụka Anglican na ụka ọgbara ọhụụ ( Pentikostal ) nwetara nde Naịra iri asatọ na anọ ( N 84 m ) na nde Naịra iri na ise ( N 15 m ) n’ otu n’ otu .
Ka ọ na- enye ha akwụkwọ ịdọrọ ego ( cheque ) ahụ , Gọvanọ Obianọ kwuru na e kesara ego ahụ dịka usoro ọnụ ọgụgụ ụlọ ọgwụ ndị ụka ọbụla nwere dị , dịka iwu siri kwuo , nakwa ole ike ha ra , dịka o si pụta ihè n’ amụmà ego ọrụ steeti ahụ , nke ahọ 2017 .
Ọ rịọzịkwara ụlọ ọgwụ ndi ụka nwe , ndi na- esoghị keta ego nke ahọ a , ka ha zite ihe ghasaara , ka ha wee bata n’ amụma ego ọrụ steeti ahụ nke ahọ na- abịa .
Gọvanọ Obianọ kwuru na ọchịchị ya ekeena ego ịgbata ọsọ enyemaka nke ngalaba ahụ ike na steeti ahụ ụzọ atọ , nke bụ : iwulite akụrụngwa e ji akwalite ọnọdụ ahụ ike , ịhụ na ndi ọrịa nwetere nkasi obi na ezi nnọzite , nakwa inye ndi ọrụ nkụzi , ijigide ha na ịhụ maka ezi ọnọdụ obibi ndụ ha .
Ọsịkwazị na nke ahụ so n’ otu n’ ime mbọ ọchịchị ya na- agba ịhụ na e nwere ezi nnwogharị pụrụ iche na ngalaba ahụ ike na steeti ahụ .
Na mbụ n’ okwu ya , onye Kọmichọna na- ahụ maka ahụ ike na steeti ahụ , bụ Dọkịnta Josephat Akabuike kwuru na ịgba ahụ ọchịchị nọ ugbua tigoro na ngalaba ahụ ike ahụ bụ iji wee webata mgbanwe dara ụda n’ ebe ọnọdụ ahụ ike na inye ọgwụgwọ dị .
Dọkịnta Akabụike kpọpụtara ihe dịgasị iche iche ọchịchị nọ ugbu a megoro na ngalaba ahụ ike , nke gụnyere iwebata atụmatụ ' State Health Insurance Scheme ' , Ịkwalite amụma ' State Primary Healthcare ' , Iwube ụlọ ọrụ ' State Integrated Emergency Management Services ' , Inyegharị ndi ụlọ ọgwụ asambodo , tinyere ihe ndi ọzọ ha mepụtagoro .
N’ aka nke ya , onye ndụmọdụ pụrụ iche nye Gọvanọ n’ ihe gbasaara ọrụ ugbo , njem nlegharị anya , inye ọzụzụ na ọnọdụ gbanụ gbanụ , bụ ' Venerable ' Amaechi Okwuosa kwuputara hoohaa na Gọvanọ Obianọ egosipụtana n’ ebe a hụrụ anya , na ọ bụ nwoke na- adịghị akpa oke n’ opukperechi , ma sịkwa na e wezuga mmemme ndi ọzọ , na ya bụ Gọvanọ na- esonyesi ike na mmemme na ọgbakọ dị iche iche ndi ụka na- emegasị na steeti ahụ , ma na- akwalitekwa mmelọrịta nke okpukperechi dị iche iche n’ ala Naịjiria .
N’ ozi ekele ha n’ otu n’ otu , onye Archbishop ' Metropolitan , Ecclesiastical Province ' nke Niger , bụ ' Most Reverend ' Christian Efobi , nke onye nọchitere anya ya bụ ' Venerable ' David Obiagboso ; onye ' Archbishop Metropolitan , Onitsha Catholic Archdiocese ' bụ ' Most Reverend ' Valerian Okeke , nke onye nọchitere anya ya bụ ' Auxiliary Bishop ' nke Dịọsis Awka , bụ ' Most Reverend ' Jonas Benson Okoye , tinyere onye nnọchite anya nke otu jikọtara ndi ụka Pentikostal n’ ala Naịjiria , kelere Gọvanọ Willie Obianọ maka mgbata ọsọ ya na mbọ niile ọ na- agba iji kwalite ọnọdụ obibi ndụ ndi Anambra , ma kwe nkwa iji ego ndi ahụ wee rụọ ọrụ e jiri weta ha .
Gọọment Steeti Anambra Ga- Arụ Ụzọ Ahụ Si Amanasaa Gaa Ụmụọmakụ
Gọọment steeti Anambra ga- enyefe amụma ọrụ ngo maka irụ ụzọ awara awara ahụ si Amanasaa gaa ' Girls Seondary School ' wee pụta Ụmụọmakụ , n’ ahọ ọzọ .
Gọvanọ Willie Obianọ kwuputara nke a ụbọchị ụka gara n’ aja maasị dị nsọ nke weere ọnọdụ ụlọ ụka St .
Paul ( Katọlik ) Achala-Ụmuchu nke dị n’ okpuru ọchịchị Agụata na steeti Anambra .
Ka ọ na- ekwputa na ọrụ na- aga n’ ihu n’ ụzọ nke siri Nkwọ-Umuchu gaa Achala-Umuchu , Gọvanọ Obianọ kwukwara na e nyego ọrụ ngo nke ịrụgharị ụlọ ọgwụ ọhaneze dị n’ Ụmuchu , bụ nke ọ sị na o so n’ otu n’ ime ụlọ ọgwụ a ga- eji wee rụọ ọrụ amụma ' Health Insurance Scheme ' nke steeti ahụ .
O kwuputanworo njikere ọchịchị ya dị ịkwalite ezi obobi ndụ na ọdịmma nke ndi Anambra , ọkachasị ndi bi n’ ime ime obodo .
Ọ nọzịkwara n’ oge ahụ rịọ ndi obodo ahụ ka ha gaa n’ ihu n’ inye ọchịchị ya nkwado iji wee ga n’ ihu n’ ọrụ ọma o ji n’ aka na steeti ahụ .
N’ ozi nnọọ ya n’ ofufe nru ahụ pụrụ iche , onye Bishọp ụka Katọlik na Dịọsis Awka , bụ Bishọp Paulinus Ezeokafor kelere gọọmenti steeti Anambra na mbọ ya niile n’ iwunye ihe dị iche iche na- akwalite ọnọdụ obibi ndụ na ọnọdụ mmụta n’ obodo a na n’ ụlọ akwụkwọ dịgasị iche iche na mpaghara ahụ , ma rịọziekwa ụmụ akwụkwọ ka ha gbado anya n’ ịgụ akwụkwọ ha .
Bishọp ahụ chetekwaara ndi otu Kraịst mkpa ọ dị igosipụta omume ezi onye otu Kraịst !
, inwe nnagide nakwa igosipụta ụdịdị nke Kraịst n’ ihe niile ha na eme .
A nọzịrị n’ ikpe azụ n’ ofufe nru ahụ wee nye Gọvanọ Willie Obianọ onyinye akwụkwọ ukwe dị iche iche site n’ aka onye ụkọchukwu nke ụlọ ụka ahụ .
Bianca Ojukwu Adọọna Nnamdị Kanụ Na Ndi IPOB Aka Na Ntị
Onye nnọchite anya ala anyị na mba ofesi n ‘ oge gara aga ma bụrụkwa nwunye Dim Chukwuemeka Ọdụmegwu Ojukwu lagoro mmụọ , bụ oriakụ Bianca Ojukwu adọọna onye ndu ndi IPOB bụ maazị Nnamdị Kanụ na ndi otu ahụ aka na ntị banyere nhọpụta ọkwa ọchịchị a ga- eme na steeti Anambra .
Ya bụ agụ nwaanyị kwuputara nke a n’ Awka ụbọchị Tọọzdee na mmemme iguzobe otu ' Akpọkuodike Fan Club ' ma dụọ ndị otu ahụ hoohaa ka ha wepu aka n ‘ oku ahụ ha na- akpọ banyere ịghasa ya bụ nhọpụta a ga- eme n’ onwa Nọvemba .
O kwuru ka onye ọbụla na- akpọ ụdị oku ahụ ma na- atụkwa ụdị atụmatụ ahụ buru ụzọ malite ya na steeti nke ya , na ọ bụghị na Anambra .
Anyị Agaghị Ekwe Ka E Gwuo Ojoro Ọbụla na Nhọpụta Anambra --- Ndị Ahịa
Otu jikọtara ndị ahịa na steeti Anambra bụ AMATAS n’ aha mkpirisi na nke jikọtara ndị ahịa na mpaghara ọwụwa anyanwụ ala anyị bụ SEAMATA ekworona ntutu taa ma kpebie na ha agaghị ekwe ka e nwee ihe ọbụla bụ igwu ojoro n’ ụdị ọbụla na nhọpụta ọchịchị na- abịa n’ ihu na steeti ahụ , site n’ aka mmadụ ọbụla ma ọ bụ otu ọbụla .
Onye isi ndị otu a bụ maazị Okwudịlị Ezenwankwọ mere ka a mara nke a ụbọchị Tọzdee oge ndị otu jikọrọ ndị na- arụpụta akpụkpụ ụkwụ na Anambra bụ SMAAS bịara kpọtụrụ ya n’ isi ụlọ ọrụ AMATAS dị n’ Ọnịcha , na steeti Anambra .
O kwuru na ewezuga igwu ojoro , aka na- achị steeti ahụ bụ Gọvanọ Willie Obianọ nwere ezi ohere dị elu ituru ugo na ya bụ nhọpụta na- abịa n’ ihu , n’ ọnwa Nọvemba ahọ a .
Adazi-Nnukwu Emeena Mmemme Iri Ji Ọhụụ
Ọ bụ nnọọ ụwa bịa kirie , dịka ụmụafọ , ndi enyi , ndị nwadiala , ikwu na ibe nakwa ndị agbataobi obodo Adazi-Nnukwu nuputara n’ igwe ma sonye na mmemme iri ji ọhụụ nke ya bụ obodo , nke ahọ 2017 .
Ya bụ mmemme weere ọnọdụ n’ ahịa Afọr Adazi-Nnukwu dị n’ okpuru ọchịchị Anaocha na steeti Anambra ụbọchị Satọdee gara aga , ma bụrụkwa nke dọtara ọtụtụ ụmụafọ obodo ahụ , ma ndi nọ n’ ụlọ na ndị bị na mba ofesi , tinyere ọtụtụ ndị selitere isi n’ ọrụ gọọmenti .
Ka ọ na- eme mmemme ịwa ji , Adama ( eze ọdịnala ) Adazi-Nnukwu , bụ Igwe Ọkammụta Augustine Obiekezie kwuru na ya bụ mmemme abụrụna nnọ oge ịgbakọ kpee ekpere , kelee Chineke maka ngọzị ya na obodo ahụ , ma kwanyekwara ụmụafọ obodo ahụ ugwu .
Ọ kọwara ji dịka eze nke ihe niile a kụrụ n’ ubi , ma kpọkwazie oku ka e webata ụzọ ọgbara ọhụụ e ji akọ ụgbo , iji wee kwalite ihe omume ya na ihe a na- enweta site na ya .
N’ okwu nke ya na mmemme ahụ , onye kọmishọna na- ahụ maka ndị ntorobịaa , ọrụ aka na nkwalite egwuregwu , bụ Dọkịnta oriakụ Uju Nwọgụ kọwara mmemme iri ji dịka ụzọ pụrụ iche e si egosi ma na- akụnye n’ ime ụmụntakịrị Igbo omenala ndi Igbo na ịma mma nke ọnatarachi dị iche iche Chineke jiri wee gọzie ndị ya bụ agbụrụ .
Ọ kpọkuru onye ọbụla , ọ kachasị ndi ntorobịa ka ha banye n’ ọrụ ugbo ma jikọtakwa onwe ha ọnụ n’ otu ' cooperative ' dị iche iche iji wee rita uru n’ atụmatụ dị iche iche gọọmenti steeti ahụ ji n’ aka banyere ngalaba ahụ iji kwalite ọdịmma nke ndị bi n’ ime ime obodo .
N’ aka nke ya , onoowu nke obodo Adazi-Nnukwu , bụ maazị Emmanuel Ugwumba , onye kpere ekpere maka udo na ọganihu nke obodo ahụ , kpọkukwara ndi ntorobịa obodo ahụ ka ha jikọta onwe ha ma sonye n’ ihe dị iche iche gọọmenti steeti ahụ na- eme , ọbụnadị site n’ inye Gọvanọ Willie Obianọ nkwado maka ịchị nke ugboro abụọ n’ ihi ihe dị iche iche o megooro ndị obodo ahụ .
Onye ' Pesident-General ' nke obodo ahụ , bụ maazị Francis Madubuike nakwa onye isi otu ' Society of Engineers ' n’ oge mbụ , bụ maazị Chief Cyril Anaeto , kwuru n’ otu n’ otu , na udo tọrọ atọ na ezi nchekwa dị n’ obodo ahụ ugbu a bụ n’ ihi ịdị uchu nke ọchịchị Gọvanọ Willie Obianọ , ma sịkwazie na ọ bụ ezi mgbanwe nke ọchịchị ya wetagoro na ngalaba ọrụ ugbo mere e jiri nwee nnukwu owuwe ihe ubi na ya bụ obodo n’ ahọ a .
A nọrọ na mmemme ahụ wee gbaa egwu uhie na egwu ọdịnala ndị ọzọ dị iche iche , ma gosikwa ọnatarachi dị iche iche ndi Igbo nwere .
Ihe pụtakarịchara ihe na ya bụ mmemme bụ ịwa ji , bụ nke Igwe Augustine Obiekezie mere , nakwa ikesa ji ahụrụ ahụ , bụ nke e ji mmanụ nrị , ụkpaka , ose na akwụkwọ ụtazị wee chọọ mma , nke mezịrị ka mmemme ahụ zaa aha a kpọrọ ya .
Gọọmenti Anambra Ga- Eme Ka Amụma N 20 m Mmepe Ime Obodo Baa N’ Usoro Ọchịchị
Gọọmenti steeti Anambra ga- emezị amụma inye nde Naịra iri abụọ ( N 20 m ) nyegara ime ime obodo dị iche iche dị na steeti ahụ iji wee họrọ rụọ ihe masịrị ha , bụ nke steeti ahụ na- eme , ka ọ bụrụzie ihe a na- eme kwa oge , ma bụrụkwa nke ga- enwe nkwado n’ usoro iwu , site n’ ịwepụta atụmata iwu ga- akwado ya n’ ụlọ ọgbakọ omebe iwu steeti ahụ .
Aka na- achị steeti ahụ bụ gọvanọ Willie Obianọ kwuputara nke ahụ n’ ofufe nru pụrụ iche , nke weere ọnọdụ ụbọchị ụka gara aga n’ ụlọ ụka St .
Andrews ( Katọlik ) nke Adazi Nnukwu , dị n’ okpuru ọchịchị Anaọcha .
Ya bụ ofufe nru pụrụ iche bụ iji mee mmemme icheta ọgbụgba ahọ iri abụọ na ise e jiri chie onye ' Auxiliary Bishop ' nke ụka Katọlik na Dịọsis Awka bụ ' Most Reverend ' Jonas-Benson Okoye .
Gọvanọ Willie Obianọ , nke onye nọchitere anya ya bụ ode akwụkwọ izugbe nke steeti ahụ , bụ Ọkammụta Sobe Chukwulobelụ mere ka a mara banyere izuzu iwebata ya bụ amụma n’ usoro ọchịchị , ma kpọkuokwa ndị steeti ahụ ka ha gaa n’ ihu ịdọnyere ọchịchị ya ukwu .
Ndị ọzọ kwuru okwu na mmemme ahụ gụnyere onye kọmishọna na- ahụ maka ndị ntorobịaa , ọrụ aka na nkwalite egwuregwu , bụ Dọkịnta oriakụ Uju Nwọgụ ; onye isi otu na- ahụ maka ịhọpụtagharị Gọvanọ Willie Obianọ ma bụrụkwa onye isi izugbe nke otu pati APGA n’ ala anyị n’ ogo gara aga , bụ maazị Victor Umeh , tinyere ọtụtụ ndị ọzọ .
Ha niile kelere Chineke banyere ndụ ya bụ nwoke .
Ha jizịkwara ohere ahụ wee kpọkuo ndị Anambra ka ha nuputa n’ igwè sonyesiekwa ike na nhọpụta a ga- eme na steeti ahụ n’ abalị iri na asatọ nke ọnwa Nọvemba ahọ a .
N’ okwu nke ya , onye bụ isi a hụrụ kwaba okpu na ya bụ mmemme , bụ Most Reverend ' Jonas-Benson Okoye kelere gọọmenti steeti Anambra n’ ihi ihe o megoro , ọ kachasị na ngalaba ahụ ike , ma dụzie gọọmenti etiti ka o were ngalaba ahụ kpọrọ ihe karịa ifepụ mba ofesi anara ọgwụgwọ oge ọbụla ọkọ kọọrọ mmadụ .
A nọzịkwa na ya bụ mmemme wee gọzie ma hanye n’ aka Chineke nnukwu ụlọ ọgbakọ ezumezu ọhụụ a rụrụ na ya bụ ụlọ ụka .
Ndị ọzọ bịara ya bụ mmemme gụnyere : ndi otu ' State Executive Council ' , ndi otu ụlọ ọgbakọ omebe iwu steeti ahụ , onye isi ụlọ ọba ego ala Naịjiria n’ oge gara aga , bụ Ọkammụta Chukwula Soludo , aka chịrị steeti Anambra n’ oge gara aga , bụ maazị Peter Obi , onye isi ngalaba ọdụ ụgbọ elu n’ ala Naịjiria n’ oge gara mbụ , bụ maazị Osita Chidịọka , tinyere ọtụtụ ndi ọzọ .
{ instantpaypal } action = donate , price = 10 { / instantpaypal } Izunna Okafor is a lover of the Igbo language .
He joined the Igbo Radio in August 2017 .
We want to be able to pay him at least $ 100 per month so that he can conitnue to write articles for the Igbo Radio and remain a part of our team of volunteer fighters who work hard to save Igbo language .
Please donate whatever amount you can .
Evans Awụchaa n’ Ụlọ Ikpe
Nwa amadi ahụ na- ewi ewi n’ ihe gbasaara ịtọrọ mmadụ , bụ maazị Chukwudumeme Onwuamadike , onye e ji Evans mara , nọrọ n’ ụbọchị Wenezdee wee wụchaa n’ ụlọ ikpe ukwu dị n’ Ikeja Legoosị maka ịzara ọnụ ya n’ ihe dị iche iche e kwuru megide ya .
Ya bụ agụ nwoke bụkwannọọ onye nọ n’ ụbọchị ahụ n’ ụlọ ikpe ahụ wee wedachaa onwe ala kpamkpam , ma kwuwaakwa hooha na ikpe mara ya , dịka a na- agụpụtasị ihe ahụ dị iche iche gọọmenti steeti Legoosị wetara megide ya , bụ nke e jiri wee kpee ya ikpe .
Ọbụnadị ndị ọrụ nchekwa dị iche iche , bụ ndị kekpọkwara onwe ha nke ọma , juputara n’ ụlọ ikpe ahụ nakwa ogige ya niile .
Nri bụ nwata hụ ọ gbakee , ma bụrụkwa okpo hụ ọ jụrụ .
Ọ bụ erighị ma sịṅebuna , n’ ebe mmadụ na ihe ọbụla na- eku ume dị .
Ndị kwuru okwu sị na nri bụ ihe si n’ elu baa ma si n’ okpuru pụọ , n’ ihi na erighṅ na anyụghị bụ ebụghị ebu .
Dịka ọ bụ ọdibendi , ọ bụ ihe a ma ama , na mba ọbụla nwere ihe e jiri mara ha maka na ụtọ bụ ihe onye kpọrọ ụtọ .
Ọ bụkwa na ihe ndị na- eri ka ndị na- asọ .
Ndị Igbo , ndị Yoruba na Awụsa nwagbdoro nri dị iche iche e jiri mara ha .
A bịakwa n’ ala Igbo , ndị obodo dị iche iche nwere ihe ha na- eri na nke ha na- asọ .
Ihe ọbụla ndị na- asọ nwekwara ụfọdụ ihe kpatara ha ji asọ ya , ọ kachasị n’ ebe anụ a na- eri eri dị .
Iji ma atụ , Ọka bụ isi obodo steeti Anambra ma bụrụkwa otu n’ ime obodo dị n’ ala Igbo , anaghị eri anụ enwe n’ ihi na ha kwenyere na ọ bụ enwe bụ mmụọ nwe ha .
Ọzọkwa , ndi Ebenator , dị n’ okpuru ọchịchị ' Nnewi South ' na steeti Anambra anaghị eri anụ eke , n’ ihi na ha kwenyere na ọ bụ Eke Ọfala , bụ mmiri dị n’ obodo ahụ nakwa arụsị ha fere oge gboo .
Ọ bụ ihe doro anya na asụsụ dị iche iche , mana a kwaa ụkwara , ọ bụrụ otu .
N’ ihi nke a , e nwere ụfọdụ nri dị iche iche zuru ụwa ọnụ , bụ nri a na- eri ebe ọbụla , dịka osikapa , agwa na ndị otu ha .
N’ ala Igbo , e nwere nri dị iche iche e ji mara ha , bụ nke ha kwenyere na- enye ha ihe n’ ahụ karịa ihe ndị a na- emepụtazị n’ oge ugbu a , sị na ọ bụ nri .
Ọ bụ nri ndị a mere ndi nna nna anyị ha jiri bie ogologo ndụ ma na- emesikwa ihe ike n’ oge nke ha , bụ oge gboo .
N’ oge gboo ahụ , nri dịka ede , akpụ , ji , adụ , ọnà , ụtara ji , ụtara ede , nduku , ụgbọgụrụ / anyụ , ighu , ịbaa , mkpụrụ ụgụ , ụkwa , ọka a gwọrọ agwọ , abacha , ọgbara , ụgba , ojoko , akịdị , fịọfịọ na nri ọdịnala ndị ọzọ bụgbado nri oke ụtọ ; ebe akwụkwọ ọkazị , ụtazị , ụzịza , nchụ anwụ , ụkpaka , ose , ụrị ( ede ụrị ) , ogiri , azụ kpọnkụ , okporoko , ịsha , oguru akwụ , mmanụ nri , akwụkwọ nri dị iche iche nakwa ngwa ofe ndị ọzọ bụ ahụghị ebuli ma sị eline dika , n’ ebe isi ihe oriri dị , n’ ala Igbo .
Oge ahụ bụ oge ndị ghọtara ihe nri bụ ji aka ha aba n’ ụsọ ekwu ma sie bupụtara ohà , maka na ha ghọtara nke ọma na nri anyị bụ ọgwụ anyị .
Ọ bụ nnọọ oge a na- esighe nri esighe .
Ihe ndị a mere ndị gboo ahụ jiri wee nọọ ahọ kwuru ahọ ma na- atụkwa gengem ka ihe a fụrụ afụ .
Ọ bụ n’ oge ahụ ka mmadụ ga- anọ ihe karịrị narị otu ahọ ma na- agbakwaara onwe ya ọsọ ka nwa okorobịa na- ejighị nkpọ , na- arịaghịkwa ọrịa ọbụla ma ọ bụ yiri ugegbe anya .
Eziokwu na- elu ilu na ntị ugbu a bụzị na ihe ndị a abụrụla mba a gara aga , maka na okokporo nwoke amaghịzị uru ara baara ikwe .
Ndi Igbo , ugbu a , amaghịzịkwa ihe a na- akọ banyere nri ọdịnala e jiri mara ha , ma ya fọdụzie ịma otu e si esi ma ọ bụ akwado ya .
Nke ahụ wee bụrụ otu n’ ime omenala anyị na- anwụnahị anyị ugbu a .
Ugbu a bụzịkwa oge nwa agbọghọ amaghị nke ekwe na- aka , ga- abaa ụsọ ekwu , sie ihe egheghị eghe bupụta ma kpọọ ya ' haff dọn ' .
Nke ahụ wee bụrụ asụsụ pụtara ọhụụ ha ji aghọgbu onwe ha na ndị ha na ha bi n’ ụlọ .
Ndị okokporo ume ngwụ na ụmụ agbọghọ oji ọnụ etinye azụ n’ ofe jizịkwa ya bụ asụsụ amaghị ebe o si wee na- atọgha ndị ọ dị nke mma , ka ha wee sonye na ya bụ ụzọ ọgbara ọhụụ , bụ nke ha sịzịkwa na ọ bụ otu ndị ọcha si esi nke ha .
Ha bụ ụkpana na- ere ọkụ wee chee na ha na- aha mmanụ .
Ọzọkwa , e wezuga isi na iri nri egheghị eghe , ndị Igbo esina n’ iri nri chi ha jiri gọzie wee pụọ , sị na ọ bụzịkwa iri ihe ha amaghị ebe o si na otu e siri mee ya kazị ha mma .
Nke kacha agba ha ara ma bụrụkwa nke na- ata ha ego gwoo gwoo bụ nke ahụ pụtara ọhụụ na- adị ka idide ma ọ bụ eriri afọ nwa ọkụkọ , nke a sị ha kpọba indomì .
Ha wee werezie ya mere nri kacha ụtọ na nke na- eghe ịchafụ ịchafụ .
Ugbu a bụ oge ị ga- ahụzị nwa agbọghọ ma ọ bụ okorobịa ahụ zuru oke , kwa ụbọchị , o rie ya bụ indomì n’ ụtụtụ , ñụọ mmanya fanta , rie ya n’ ehihe ñụọ fanta , rikwazie ya n’ abalị ma werekwa otu fanta ahụ budaa ya , huo aka n’ afọ ma bie ezigbo ubiri dara ụda .
Ị kpazịe ya aka , ọ wụọ efe ka ọkụkọ na- efe elu .
Obere oge ọ malite ịdọnye afọ ka onye otoro na- awa .
Tupu ị mara ihe na- eme , a sị na ọ na- arịa kansa , ma ọ bụ arịrị ọzọ adịghị n’ asụsụ Igbo .
Nke ahụ wee bụrụ ihe na- egbusi ndị be anyị .
Oge agaana mgbe a na- eji akwụ , ogiri , ụzịza , ọkazị , ịsha , nchụ anwụ ma ọ bụ ụtazị were ete ofe .
Ụtara ede , ụtara ji , ụtara akpụ , ikpoko akpụ , adụ , ighu na ọna abụrụgokwa ihe mgbe ochie ma na- asọzịkwa ndị Igbo oyi oriri .
Ọ bụzịkwa Maggị , Ọnga , ofe e ghere eghe , Gesha , Spagetti , Nọtmeegị , Tomato na ndị otu ha ndị ọzọ kachazị anyị mma .
Onye ghekọchazie ihe ndi ahụ rie , ọ chọọ otu mmanya akwụkwọ ma ọ bụ mmanya ekpem jụrụ nwịị wee butuo ya .
Mmadụ a na- agbada .
Obere oge otu ọrịa ejide ya .
Okorobịa dị n’ agbata ahọ iri anọ na- ejizịkwa nkpọ na ugegbe anya aga ugbu a n’ ihi na mmadụ ejighịzị ahụ .
Tupuu ahọ iri na isii , onye ahụ nwụọ , a sị na ọ nọka , ma ọ bụ na o biri nnọọ ogologo ndụ .
Nke a wee bụrụ maka ihi na anyị elegharana ịsụ n’ ikwe wee na- asụzị n’ ala .
Onye ọbụla wee na- arịazị ihe anyị amaghị ma na- anwụchuzị anwụchu ka ọkụkọ .
Ndị be anyị , ka anyị ghọtanụ na nri anyị bụ ọgwụ anyị , na ọ bụkwa ihe onye kpọrọ nwa nkịnta ya ka ọ na- aza , maka na ike anaghị anyụ ihe ọnụ erighị .
Onye hụrụ na ihe gburu nne ya bụ eju , ihe gburu nna ya bụrụ eju , ma ya onwe ya kachie kwa ntị jidekwa eju n’ aka , ọ makwa na ọ bụ ọnwụ nke ya ka ọ na- akpọ oku ??
Ya mere , ka anyị laghachinụ azụ na nri e jiri mara ayị , bụ nke ndị nna nna anyị ha riri wee bie ogologo ndụ .
Ka anyị sepụlata aka n’ ụmụ nrị ọgbara ọhụụ ndị aṅna-agbakọ na mkpọ , bụ nke anyị na- amaghị ebe , otu na ihe e jiri mee ma bụ gbakọọ ha ; ka ndụ anyị wee dịrị anyị ogologo .
Nwata a na- akpọ oku , ọ na- agbakpu ọhịa ga- emechakwanụ mara na ọhịa abụghị ebe obibi .
Onye a gwara kwe , a hụ ọzọ , a gwakwa ya .
Ụkpana okpoko gburu bụ ntị chiri ya .
CAF akasiela mba Eritrịa obi maka ọnwu Haile Gebremichael
Onye isi otu na- ahụ maka ịhazi egwuregwu bọọlụ ụkwụ na mba Afrịka , bụ CAF , n’ aha ịchafụ , ezigarago ndị otu egwuregwu bọọlụ ụkwụ nke mba Eritrịa ozi akasi obi maka ọnwụ ode akwụkwọ ha bụ Haile Gebremichael .
Maazị Gebremichael nwụrụ n’ ụbọchị ụka , abalị atọ nke ọnwa itoolu , afọ puku abụọ na iri na asaa .
Clement Uwaifo amalitela ọrụ dịka ode akwukwọ ukwu nke ngalaba ọrụ ahụ ike
Osarenoma Clement Uwaifo amalitela ọrụ dịka ode akwụkwọ ukwu , nke a na- akpọ Permanent Secretary n’ olu bekee , nke ngalaba na- ahụ maka ahụ ike nke ala Naịjiria .
Maazị Uwaifo weghara ọrụ n’ aka Hajiya Binta Adamu Bello , bụ onye lara ezumikenka dịka , ka ọ rụchara ala Naịjiria ọrụ afọ iri atọ na ise .
Uwaifo bụ otu onye n’ ime ndị onye isi ala Naịjiria , bụ Muhammadu Buhari , họpụtara ka e me ha ndị ode akwụkwọ ukwu .
Tupu ahọpụta yam aka ọkwa ahụ , Maazị Uwaifo jibu ọkwa dịka onye ndu ( Daịrektọ ) nke na- ahụ maka ọnọdụ mmiri ọṅuṅu nan gala ahụ ike .
Maazị Uwaifo gwara ndị ọrụ ngalaba ahụ ike ka ha kwado ya , iji mee ka ọnọdụ ahụ ike kawanye mma n’ ala Naịjiria .
Gọọmenti ala Naịjiria na ndị nkuzi mahadum na- akpa ụbụbọ
Otu jikọrọ ndị nkuzi mahadum , bụ ndị e jiri ASUU mara n’ aha ịchafụ , enwena nzukọ ịkpa ụbụbọ maka ịkwụsị abụbọ-ọrụ ahụ ndi otu ahụ na- agba .
Ịkpa ụbụbọ ahụ na- aga n’ ihu n’ Abuja , isi obodo ala Naịjiria .
Ndị sonyere na ya bụ ndị ọnụ na- eru n’ okwu n’ otu ASUU yana ndị nnọchite anya gọọmenti etiti .
Onye minista na- ahụ maka ọrụ na mmeputa akara ngwa bụ Sinetọ Chris Ngige kwuru na gọọmenti akpọla ọtụtụ nzukọ maka ịleba anya na nsogbu abụbọ ọrụ ndị ASUU ahụ .
Minista na- ahụ maka mmuta , bụ Adamu Adamu , kwenyere n’ otu abụọ a ga ekwekọrịta , nwekwe ike meek a ụmụ lọghachi , malite ịgukwa akwụkwọ ọzọ .
Onye isi otu ASUU , bụ ọkammuta Biodun Ogunyemi , kwuru na e mezicha ịhe etu kwesịrị ekwesị , ndị isi ASUU ga- enwe nzukọ were mara ịhe ọzọ ha ga- eme .
ASUU malitere ịgba abụbọ-ọrụ n’ abalị iri na anọ nke ọnwa Ọgọstụ , afọ puku abụọ na iri na asaa .
Iwe ha bụ akwụghị ụgwọ ọnwa ndị nkuzi mahadum yana ego mmawapụta maka ịrụ ọrụ na mahadum ala Naịjiria .
Gọọmenti Steeti Anambra Ekwupụtago Njikere Ya Ịkwalite Ọdịmma Ndi Ntorobịa
Gọọmenti steeti anambra n’ ọchịchị Gọvanọ Willie Obianọ emego ka a mara njikere ya na mkpebi ya ịkwalite ezi ọnọdụ obibi ndụ na ọdịmma ndị ntorobịa na steeti ahụ , iji mee ka ha bụ ndị kwụụrụ onwe ha .
Nwunye aka na- achị steeti ahụ bụ Oriakụ Eberechukwu Obianọ mere ka a mara nke a n’ ọgbakọ ekpere pụrụ iche e mere maka iche nhọpụta na- abịa n’ ihu na steeti ahụ n’ aka Chineke , bụ nke weere ọnọdụ n’ ụlọ ụka St .
Luke ( Anglican ) dị na Nsugbe n’ okpuru ọchịchị ' Anambra East ' na steeti ahụ .
Ya bụ nwunye aka na- achị achị , nke onye nọchitere anya ya bụ Dọkịnta Ify Madụkasị kpọpụtasịrị ihe dị iche iche ọchịchị nọ ugbu a na steeti ahụ mepụtagoro na ngalaba agụm akwụkwọ , ngalaba ọrụ ugbo , nchekwa ndụ na akụnụba , ihe mwunye nakwa ngalaba ndị ọzọ dị iche iche , ma mekwa ka a mara na ime obodo niile dịna steeti ahụ eritela otu uru ma ọ bụ nke ọzọ na ya bụ ọchịchị Gọvanọ Obianọ .
Ọ dụrụ ndị ntorobịa ka ha ghara ikwe ka onye ọbụla were ha rụọ ọrụ agboro ma ọ bụ ọrụ ọjọọ ndị ọzọ dị iche iche na nhọpụta ahụ na- abịa n’ ihu , ma kpọkuzie ndị steeti ahụ maka ekpere ha na nkwado ha nye Gọvanọ Obianọ .
N’ aka nke ya n’ ofufe nro ekpere ahụ nke isi okwu ya bụ ' Chineke Tute Steeti a Na Ụlọ Ụka Gị ' , onye ụkọchukwu nke ụlọ ụka ahụ , bụ ' Rev .
Cannon ' Emmanuel Onovo kwuru na ebumnobi e jiri nwee ya bụ ofufe ntute na ọgbakọ ekpere bụ ka e wee hafeeṅsteeti ahụ n’ aka Chineke , ọ kachasị ugbu a a na- akwadobe ime nhọpụta ọchịchị ; ma rịọkwa ndị bịara ya bụ ofufe ka ha nabata Kraịst dịka onye nwe ha na onye nzọpụta ha , ka ha wee mara ebumnobi Chineke banyere ha .
Na mbụ n’ okwuchukwu ya , onye enyem aka pụrụ iche nye Gọvanọ steeti Enugu n’ ihe gbasaara ndọrọ ndọrọ ọchịchị , ma bụrụkwa onye nyawara achịcha okwu Chineke n’ ofufe ahụ , bụ Maazị / Onye oziọma Chinedu Anịchi dụrụ ndị otu Kraịst ka ha na- aga ije n’ ụzọ nke Chineke ma na- akwụbakwa aka ha ọtọ n’ ihe niile iji wee nwee akara onwunwe na otite mmanụ nke Chineke , ma mekwa ka ha mara na ọ bụ Chineke na- enye ọganihu .
Oriakụ Ebere Arụbalueze , onye kwuru okwu na " ntute steeti na ụka " rịọrọ ndị ụka ka ha nwee ezi mmekọ , ha na Chineke , ka ha wee hụta ịdị ukwu ya .
Ọ dụkwara ha ka ha bie ezi ndụ ma mụrụ anya ka azụ n’ ihi na Kraịst pụrụ ịbịa oge ọbụla , malite ugbu a .
Eze ọdịnala Nsugbe bụ Igwe Victor Ntoka so na ndị ukwu ndị ọzọ bịara ya bụ ofufe nro pụrụ iche .
Abụ dị iche iche a bụrụ site n’ ọnụ ndị ọbụ abụ , ịtụ mmamma na usoro ekpere dị iche iche e kpere so n’ ihe pụtakarịchara ihè na ya bụ mmemme .
Iri Ji Ọhụụ Enugwu-Ukwu Ahọ 2017
Obodo jupụtara nnọọ gbịm n’ ọnụ dịka a nọrọ n’ izu ụka gara aga wee mee mmemme iri ji ọhụụ nke obodo Enugwu-Ukwu , dị n’ okpuru ọchịchị Njikọka na steeti Anambra .
Ya bụ mmemme omenahọ bụ nnọọ oge iji kele Chukwu Okike maka ọrụ ọma ya dị iche iche na ya bụ obodo , ọ kachasị otu o siri debe ha ndụ ogologo oge ahọ ọrụ niile wee rukwaa n’ oge owuwe ihe ubi , nke gosiri nnọọ na onye rụọ n’ anwụ o rie na ndò .
Ka ọ na- ekwu okwu na a ya bụ mmemme , eze ọdịnala Enugwu-Ukwu bụ Igwe Maazị Ralph Ekpeh kelere ndị niile siri n’ ebe dị iche iche wee bịa ya bụ mmemme maka na ọ bụ mmadụ ka e ji aka ; ma sịkwazie na o nwere nnọọ ezi olile anya na owuwe ihe ubi nke ahọ na- abịa abịa ga- aka nke ahọ a .
Ọ sị na ya bụ irii ji ọhụụ ọha obodo riri ga- emezị ka ndi echichi dị iche iche n’ obodo ahụ malitezie iri ji ọhụụ , n’ ihi na dịka ọ dị n’ ọtụtụ obodo dị iche n’ ala Igbo gbaa gburu gburu , iri ji ọhụụ n’ obodo bụ ahụghị ebuli ma sị elina dike ma sorokwa n’ ihe mbụ na mbụ a ga- emerịrị tupuu onye echichi ọbụla amalite isi ma ọ bụ iri ji ọhụụ n’ ụlọ be ya .
Ndị obodo ahụ anọrọnarii n’ ọnwa Julaị gara aga wee mee otu n’ ime mmemme pụrụ iche e jiri mara ha , bụ " Ịkpọ Ji " , nke bụ omenala ha ga- emechaa tupuu a malite ire ji n’ ahịa obodo ahụ bụ Nkwọ Enugwu-Ukwu , ma bụrụkwa nke dọtara ọtụtụ ụmụafọ obodo ahụ sitere n’ ebe dị iche iche n’ ala Naịjiria nakwa mba ofesi .
Igwe Ralp kpekwazịrị ekpere maka udo na ọganihu nke obodo ahụ , steeti Anambta nakwa ala Naịjiria n’ izugbe .
Ọtụtụ ndị ukwu ndị ọzọ bịara mmemme ahụ gụnyere onye na- nọchite anya ọgbọ nta nkwado Anọcha , Dunukọfịa na Njikọka n’ ụlọ ọgbakọ nnọchi anya etiti , bụ Dọkịnta Dozie Nwankwọ , onye isi na ọga kpata kpata nke ụlọ mgbasa ozi ' Anambra Broadcasting Service ' , Awka , bụ Nze Uche Nwọrah , onye isi otu pati APGA n’ oge mbụ ma bụrụkwa onye isi otu ịchụ nta nkwado maka ịhọpụtagharị Gọvanọ Willie Obianọ nke ugboro abụọ , bụ Maazị Victor Umeh , na ọtụtụ ndị ọzọ .
Ndị Ọgbaru Ekwuputana Nkwado Ha Nye Ọchịchị Obianọ Nke Ugboro Abụọ
Ndị e ji okwu ha agba izu n’ okpuru ọchịchị Ọgbaru dị na steeti Anambra ekwupụtago n’ ebe ọ dara ụda na ha kwụ aka na- achị steeti ahụ bụ Gọvanọ Willie Obianọ n’ azụ ma na- enyekwa ya nkwado zuru oke ịchị steeti ahụ nke ugboro abụọ .
Ndị otu a kwupụtara nke ahụ na mmemme a chịkọbara site n’ aka ndị otu pati APGA n’ okpuru ọchịchị ahụ , bụ nke dọtara ọtụtụ ndị ukwu dị iche iche , nke gụnyere : onye isi otu pati ahụ n’ okpuru ọchịchị Ikeja dị na steeti Legọọsị , ma bụrụkwa onye ode akwụkwọ nchịkọba nke otu Ọhaneze Ndị Igbo na steeti Anambra , bụ maazị Emmanuel Awogu .
Ka ọ na- agwa ọhaneze ndị bịara mmemme ahụ okwu , onye ndu otu ụmụ nwaanyị n’ okpuru ọchịchị ahụ , bụ ' Dame ' Chinyere Mbakwe sị na ọtụtụ ọrụ dị iche iche Gọvanọ Willie Obianọ rụpụtara na ngalaba dị iche iche na steeti ahụ , tinyere ezi ọnọdụ nchekwa , ịkwụ ndị nkụzi na ndị ọrụ ụgwọ ọnwa n’ oge , na ọtụtụ ihe ndị ọzọ o mepụtagoro ga- agbara ya aka ebe , ma mekwa ka nturu ugo ya na nhọpụta ahụ na- abịa n’ ihu na steeti ahụ bụrụ nnọọ nke dara ụda dịka a tụrụ anya .
Ọ rịọzịkwara ndị Anambra ka ha ghara ikwe ka onye ma ọ bụ otu ọbụla duhie ma ọ bụ ghọrịa ha na nhọpụta ahụ na- akpụdobe nso , bụ nke ga- ewere ọnọdụ n’ abalị iri na asatọ nke ọnwa Nọvemba ahọ a .
N’ otu n’ otu n’ okwu ha , nnukwu onye enyem aka pụrụ iche nye Gọvanọ Obianọ n’ ihe gbasaara ndọrọndọrọ ọchịchị bụ maazị Arịnzechukwu Awọgụ , na ogbo ya bụ maazị Paul Nwosu kwuputara na Gọvanọ Obianọ dị njikere ịhụ na ihe na- agawanye n’ ihu na steeti ahụ otu o kwesiri , ọbụnadị ruo ọchịchị ya nke ugboro abụọ .
Ha bụ ndị otu e ji okwu ha agba izu nọrọ n’ ebe ahụ kwuo hoohaa na ọchịchị Gọvanọ Willie Obianọ dị ha mma , na n’ ihi ya , ya chịrị gaba , na ha kwụkwa ya n’ azụ , maka na ọchịrị mma ga- achịkwa ọzọ .
Ndị Otu ' Rotary Club ' Enyena Ụlọ Ọba Akwụkwọ Anambra Onyinye Akwụkwọ Ọgụgụ
Otu a kpọrọ " Rotary Club International " , mpaghara nke 9142 , nọrọ n’ ụbọchị Tọọzdee wee bute ma nye ụlọ ọba akwụkwọ steeti Anambra onyinye akwụkwọ ọgụgụ dị iche iche .
Nke ahụ bụ nnọọ otu n’ ime mbọ ha na- agba iji wee kwalite omenala ịgụ akwụkwọ nyegara ezi ụmụafọ ala anyị .
Ka ọ na- ekwu okwu na ya bụ mmemme inyefe akwụkwọ ndị ahụ n’ aka ụlọ ọba akwụkwọ ahụ , bụ nke a maara dịka " Prof .
Kenneth Dike Central E-Library " n’ Awka ; n’ aha onye isi mpaghara 9142 ahụ , bụ Dọkịnta Emma Udeh-Akpeh , osote ya bụ Ọkammụta Michael Okikpo kwuputara na atụmatụ ahụ so n’ ụtụ nke ya bụ otu na- atụnye n’ ịkwalite ezi ọnọdụ mmụta na agụm akwụkwọ n’ ogogo dị iche iche n’ ala Naịjiria .
Maazị Udeh-Akpeh kwuputanworo ịgbasi mbọ ike nke otu ahụ n’ inyere ndị ụwa na- atụ n’ ọnụ aka , ma sịkwa na ha ga na- aga n’ ihu n’ ịrụ ya bụ ọrụ obi ebere .
Ụfọdụ ndị selitere isi n’ otu ahụ , nke gụnyere Maazị Amobi Adịrịka na Uche Akpakama kọwara otu ' Rotary Club ' dịka otu na- adịghị achọ uru ego , ma kpọpụtagasịkwa ọtụtụ ihe dị iche ya bụ otu megoro nakwa ụfọdụ atụmatụ ndị ọzọ ha ji n’ aka .
N’ okwu nke ya , onye isi otu jikọtara ụlọ ọba ego dị iche iche n’ ala Naịjirịa , ngalaba nke Anambra , bụ Dọkịnta Uju Nwaforizu toro ndị otu a n’ ihi ezi nzọpụ ụkwụ ahụ n’ ikpochalata amaghị akwụkwọ ma kwalitekwa ezi ọnọdụ agụm akwụkwọ n’ ala anyị , ma kpọkuzie ndị nne na nna ka ha nye aka jalie ụmụ ha iji wee kete oke na ya bụ uru amamihe site n’ ịga n’ ụlọ ọba akwụkwọ ahụ na ụlọ akwụkwọ ndị ọzọ dị iche iche agụ akwụkwọ na mgbe na mgbe .
N’ ozi ekele ya , onye nọgodi dịka onye isi ụlọ ọba akwụkwọ ahụ , bụ Nwaada Nkechi Udenze kwupuuru ma tokwa ndị otu ahụ banyere ezi atụmatụ ahụ , ma rịọkwazie ndị nne na nna ka ha nye aka n’ ịkwalite ọnọdụ mmụta n’ ebe ụmụ ha nọ n’ ihi na ọ dịrịghị naanị ndị nkụzi , kama , ọ bụ ọrụ dịịrị mmadụ niile .
Ihe pụtakarịchara ihe na mmemme ahụ bụ inyefegasị akwụkwọ ọgụgụ ahụ n’ aka ndị isi ụlọ ọba akwụkwọ ahụ bụ " Kenneth Central E-Library " site n’ aka ndị otu ahụ .
Ịlụ Nwaanyị
Ịlụ nwaanyị bụ ọzọ dịịrị okokporo niile , ma bụrụkwa a na- agụrụ akwụ nwanne ya a na- eghe .
Ọ bụ ụkwa ruo oge ya , ọ daa .
Ịlụ nwaanyị bụ okokporo rie ọ lakpuo n’ ihi na ọ bụ òke ọhà , onye kere nke ya , ọ lakpuo be ya , ga ribe .
N’ ihi na a sị na ihe mmadụ ruru ogo ya wee rie , ọ bụghị akpịrị , ịlụ nwaanyị bụ omenala zuru ụwa ọnụ .
Ya bụ , ndị mba ọbụla n’ ụwa gbaa gburu gburu na- eme emume ịlụ nwaanyị n’ ihi na ịkpọ ngwere emeghị ihe o jiri bụrụ ịkpọ ngwere , ụmụaka ewere ya mee anụ , ọkọchị na udu mmiri .
Ya mere okokporo ọbụla ji agbakarị ala ka ọ kpọta nke ya , maka na a sị na onye lee ihe ibe ya mere , o nwee ọnụ okwu n’ ebe ibe ya nọ .
Ọ bụ ụkwa ruo oge ya , ọ daa .
Ịlụ nwaanyị bụ okokporo rie ọ lakpuo n’ ihi na ọ bụ òke ọhà , onye kere nke ya , ọ lakpuo be ya , ga ribe .
N’ ihi na a sị na ihe mmadụ ruru ogo ya wee rie , ọ bụghị akpịrị , ịlụ nwaanyị bụ omenala zuru ụwa ọnụ .
Ya bụ , ndị mba ọbụla n’ ụwa gbaa gburu gburu na- eme emume ịlụ nwaanyị n’ ihi na ịkpọ ngwere emeghị ihe o jiri bụrụ ịkpọ ngwere , ụmụaka ewere ya mee anụ , ọkọchị na udu mmiri .
Ya mere okokporo ọbụla ji agbakarị ala ka ọ kpọta nke ya , maka na a sị na onye lee ihe ibe ya mere , o nwee ọnụ okwu n’ ebe ibe ya nọ .
Ịlụ nwaanyị so n’ otu n’ ime njirimara ndi Igbo , ma n’ oge gboo ma n’ oge ugbu a .
Ọbụnadị akwụkwọ nsọ kwadoro ya , nke pụtara na Chineke onwe ya ghọtara ihe nwoke na- agabiga , ma marakwa ebe o ji nwamkpi ; o wee sị na ọ dịghị mma ka ọ nọrọ naanị ya .
Ndị kwuru okwu sị na ahụ abụghị ogwodo nkụ .
Ịlụ nwaanyị nwere usoro n’ ala Igbo , ma bụrụkwa nke uche dị n’ ime ya , n’ ihi na ọ bụghị ebe ọbụla onye siri pụta , ọ ga maburu nwaanyị .
N’ ala Igbo n’ oge gboo , ịlụ nwaanyị na- abụ nnọọ nke a kwadobere nke ọma , ma bụrụkwa nke a na- ehi asaa naabụ n’ anya were eme , n’ ihi na onye banye , ọ banyesịgokwa .
Nke ahụ bụ maka na ndi gboo ahụ ghọtara na alụm di na nwunye abụghị egwu apa ụtaba n’ aka agba .
Ọ bụghịkwa ' suru ụtara ka m nuru ofe m ' .
Ọ bụ ya mere na n’ oge ahụ a dịghị enwekebe oke ọgu na mgba , esemokwu , alụkata esee nakwa ọtụtụ nsogbu dị iche iche ndị ugbu a na- enwe n’ ebe ịlụ di na nwunye dị .
Mgbe ahụ , nwoke na- achọ ịlụ nwaanyị nwegasịrị ụfọdụ ihe ọ ga- eme tupuu ọ kpọrọ ya bụ ogoli nwaanyị labaa .
Mana ugbu a , ihe ndị ahụ adagharịana n’ ihi na ụmụ okorobịa ọgbara ọhụụ a na- atazị na- achaghị acha ma na- erizịkwa na- egheghị eghe .
Nwaokorobịa ọbụla chọrọ ịlụ nwaanyị n’ oge ahụ ga- ebugodi ụzọ tuzuo oke n’ ihe e ji mmadụ eme ma bụrụkwa onye anọghị nkịtị , ka agụụ wee ghara igbu nwaanyị ọhụụ ahụ maka na ọ bịara ije di .
A sịkwaṅna onye rie ede na- egheghị eghe , ọ gbaa ya na- ebeghị ebe .
Nwata nwoke ahụ , mgbe ọ hụrụ nwa agbọghọ chara acha ọ chọrọ ịlụ , ọ gaghị agwagodi ya ihe ọbụla , kama ọ ga- ebu ụzọ na- enyocha ma na- amụ ya ka akwụkwọ .
Ọ bụrụ na ọ chọpụta na ọ dị nnọọ mma idebe n’ ụlọ , ọ ga- aga gwatụrụ nne na nna nke ya banyere ya bụ ụtụ chara acha ọ hụrụ n’ ụzọ , ma kọwatakwara ha onye ọ bụ .
Oge ahụ , nne na nna ya ga amalite inyocha na ịjụ ase banyere ya bụ nwata nwaanyị na ndị ezinaụlọ ha , ịmara otu ha si eme , ịmara ndị si na ezinaụlọ ahụ pụta ọ na- ezu ohi , ma ha ọ na- agba ara , ma ha ọ na- akwụ ụdọ ma ọ bụ ma ọ bụ ma o nwere onye si n’ ebe ahụ kwụgoro ụdọ n’ oge gara aga ; ma ha ọ na- amụnwukwa nwa , ọ kachasị nwa nwoke , ma ndi be ha ọ na- akpa nsi ma ọ bụ na- ata amoosu , ma o nwere ihe ọjọọ ndị ọzọ dị iche iche ejiri mara ha , ọbụnadị ruo n’ okwuru anọ gara aga ( past four generations ) .
Nke kachasị nke bụ na ha ga- enyochaa ma jụọ ase miri emi , iji mara na onye si n’ ezinaụlọ ha ọ pụkwara ịlụ onye si n’ ezinaụlọ nke nwaanyị , ka o nwere ihe jikọrọ ha ọnụ dịka otu ọbara .
Nke a bụ ka e wee gbochie nsogbu ụdị ọbụla ịdapụtara n’ ọdịnihu maka na ọbara esika .
Ọ bụkwa ajụghị ajụ e rie na- ebute arịaghị arịa a nwụọ .
Mgbe ha gadụchaara ihe ndị a ma mechaa nnyocha niile ahụ wee hụ na ụzọ gara , ha ga- ejikere buru ihe dịka otu ite nkwụ wee gaa be ndị nke nwaanyị iji mee ka ha mara na o nwere akwụ chara acha ebe ahụ ha chọrọ ịkpara .
Nke ahụ ka a kpọrọ ije ' amara m ụzọ ọgọ ' ma ọ bụ ' ịkụ aka n’ ụzọ ' ( dịka ndị si akpọ ya ) .
Nke ahụ pụtara na ha bịara ịkụ aka n’ ụzọ ọgọ iji mara ma a ga- emeghekwara ha ; na ụzọ ọ gakwara .
N’ aka nke ha , ndị be nke nwaayị nabatachaa ha na ije ha bịara , ha ga- emekwa otu ụdị nnyocha ahụ ndị be nke nwoke mere ma jụkwa ase niile ahụ ha jụrụ banyere ha n’ ihi na a sị na ozu nwaada adaghị n’ isi nna ọ daa n’ isi ọkpara .
Ọ bụrụ na ha mechaa ihe ndị ahụ wee chọpụta na ọ ga- adaba , ha ga- eme ka nwa ha nwaanyị mara otu ihe siri gbata kwụrụ , iji wee mara ọnụ mmiri okwu ya banyere nke ahụ , maka na ọ bụ ya bụ ọnụ na- elo ụtara ma ụdị okpoko ọ chọrọ .
Na ngwụcha ihe niile , ọ bụrụ na nke nwaayị kweta , ọ ga- aga ilele ala na be nke nwoke iji mara ka ọnọdụ siri gbatakwụrụ n’ ezinaụlọ ya .
Nke ahụ bụkwa oge ya na nke nwoke ga- eji wee mụọ onwe ha iji mara ma ọ ga- adabakwa , na o rekwara ka a gọrọ .
Ya na nke nwoke agaghịkwa abakwuru onwe ha chaa chaa , ma ya fọdụzie ije n’ ọnwa .
N’ ikpe azụ , ụbọchị ọ ga- ala , ọ ga- ebu ite mmanya n’ isi wee ga kọọrọ ndi be ya ihe ọ hụrụ banyere ya bụ ezinaụlọ , wee gwa ha ma ọ ga- adaba ma ọ bụ na ọ gaghị adaba .
Ọ bụrụ na nke nwaanyị ekweta , a ga- ezighachizịrị ndị be nke nwoke ozi ka ha bịa , e wee kanyezie ụbọchị a ga- abịa ime ego ( ma ọ bụ ya na ịgba nkwụ ) .
E wee zibezịe ndị ikwu na ibe .
Ọ bụzị mgbe e mekọrọchaara ihe ndị a ka nke nwaanyị ga akwakọrọzị ngwongwo ya lakuru nke nwoke n’ ihi na o nyego ndị be ya ihe ha na- eri , nke gosiri na o chizuona ma tozukwa oke ịkpọrọ ya na nwunye .
Nke ahụ wee bụrụ otu ndi Igbo si eme ya n’ oge ahụ .
Mana ugbu a , ihe adagharịsịgo n’ ihi na ụmụ ntorobịa anyị na- atazịkwa na- achaghị acha , ma na- erizịkwa na- ajụghị ase .
Ugbu a , ọ kachasị nke nwoke na- achọzịkwa ka o buru ụzọ detụ ihe ire , rie ihe nne ya riwọrọ ya ma ọ bụ bịnyegodi nke nwaanyị ogbe afọ tupuu a mara na a ga- alụ ma ọ bụ na a gaghị alụ .
Ọ bụzịkwa ebe onye siri kote nwaanyị , o koro ya lakpute sị na ọ na- alụ ya alụ , ebe ụfọdụ na- anọ ebe ha hụrụ nwata nwaanyị anya mbụ gbado ya ma kweya nkwa ọlụlụ ozigbo ozịgbo ; nke nwaanyị ekwetekwa zigbo ozịgbo ahụ na- egbughị oge , na na- ajughịkwa ase .
Onweghizịkwa ihe dịka ilele ala , ma ọ bụ inyocha mara ka ezinaụlọ ndị ahụ dị maka na ọ na- eghuzị ụmụ okoro na ụmụ agbọghọbịa ugbu a eghu , ọ kachasị ọ bụrụ ebe ego dị .
Ha wee chezọọ uru ara baara ikwe maka na ọ na- adịzị onye ọbụla n’ ọkụ n’ ọkụ , nke mezịrị na ọtụtụ adanyena n’ ọtụtụ ihe ọjọ dị iche iche , na ọtụtụ ezinaụlọ aghasaana , ebe ọtụtụ bụzịkwa a lụọ ta , a laa echi maka na ha bụ ọkụkọ ajụwughị ajụwu tupuu ribe .
Ụfọdụ esikwana n’ ụzọ dị otu ahụ dinaa ma ọ bụ lụọ otu ọbara ha na- maghị ama ; nke bụ nnukwu arụ kwọ nwa n’ ala Igbo , ma sokwa n’ ihe ji ọtụtụ ezinaụlọ agaghị n’ ihu ma ọ bụ amụtaaghị nwa , ma ọ bụ nwa nwoke , ruo n’ ụbọchị taa .
Ọtụtụ atụfugokwa ndụ ha n’ ihi ajọ nwoke ma ọ bụ ajọ nwaanyị ha lụtara maka na ha ajụghị ase .
E nwekwara ọtụtụ ihe egwu na ajọ ọnọdụ ndị ọzọ dị iche iche na- esikwa n’ ihe ndị ahụ apụta .
Ndị be anyị , na nchịkọta , mmechakọrọ ihe ndị a niile bụ ka anyị laghachinụ azụ n’ ụzọ na usoro ahụ uche dị n’ ime ya , bụ otu e si alụ nwaanyị n’ ala Igbo n’ oge gboo , ka anyị wee gbanahị ọdachi , nsogbu na ihe egwu ndị ọzọ niile na- si ime ya apụta , bụ nke jupụtakwara n’ ọtụtụ ezinaụlọ taa ; ka udo wee dịrị anyị .
Nke a ga- emekwa ka anyị nọọ ogologo ndụ ruo ahọ ole Chineke debeere anyị , maka na mmadụ ịlụta ajọ nwaanyị ma ọ bụ ajọ nwoke na- eweta ọnwụ erughị eru maka na n’ ebe ọkụkọ na- eṅakpa nri ka a na- ebute ozu ya .
Ajụghị ajụ e rie bụkwa ya na- ebute arịaghị arịa a nwụ .
Ọzọ , nwaanyị bụkwa ahịa akpa , onye enyochaghị enyocha wee goro laa , ihe ọ tọghetere , ya na chi ya .
Ya bụ , ka anyị hie asaa n’ anya , maka na onye banye , ọ banyesịgo .
A sị na jụlaruo , a kọwaruo .
Ndeewo .
Onye Ara Etiena Onye Ụkọchukwu Gwoo Gwoo Na Kogi
Otu onye ara a ma ama na steeti Kogi nọrọ ụnyaahụ weeṅtie onye ụkọchukwu gwoo gwoo ma menyekwa ya ihere dị egwu n’ ihu .
Nke ahụ bụ n’ ihi na ya bụ onye ụkọchukwu kwechiiri ma kpebie na ọ ga- achụpụrịrị ya bụ nwoke ajọ mmụọ n’ isi , ma ọ chọrọ ya ma ọchọghị ya , n’ ihi na akwụkwọ nsọ nyere ya ikike banyere mmụọ ọjọọ na mmụọ ara niile .
Nke ahụ bụ n’ ihi na ya bụ onye ụkọchukwu kwechiiri ma kpebie na ọ ga- achụpụrịrị ya bụ nwoke ajọ mmụọ n’ isi , ma ọ chọrọ ya ma ọchọghị ya , n’ ihi na akwụkwọ nsọ nyere ya ikike banyere mmụọ ọjọọ na mmụọ ara niile .
Onye akaebe nọ mgbe ya bụ ihe mere kwuru na ya bụ onye ụkọchukwu ụka ọgbara ọhụụ na- emekarị ihe ahụ oge ọbụla , na ọ na- ejekwa mgbe ụfọdụ kpọta ndị ahụ zuru oke ma gwa ha ka ha na- eme ka ndị ara na- agba , ka ọ ga- abụ o kpeere ha ekpere , ha adaa n’ ala , tụrụgharịa dịka ndi amụma na- ebu , ma blite kwuo n’ ahụ adịna ya .
Mana ụbọchị ahụ bụụrụ ya ajọ ụbọchị dịka onye ara ahụ kụpụrụ ya ajọ mmụọ n’ anya .
Ọchịchị Buharị Ajọgbuona Onwe Ya -- Sinetọ Owie
Otu onye nnọchi anya n’ ụlọ ọgbakọ ukwu sineeti ala anyị ma bụrụkwa onye ji ọkwa ' Chief Whip ' n’ oge mbụ n’ ụlọ ọgbakọ ukwu ahụ , bụ maazị Roland Owie ekwuona na ọchịchị onye isi ala anyị bụ Buharị jọgburunnọọ onwe ya n’ ihi ihe dị iche iche a na- ahụta na ya .
Sinetụ Owie kwuru nke a banyere mkpọlite ahụ onye isi ala kpọlitesiri ụfọdụ ndị isi na ngalaba dị iche iche n’ ụlọ ọrụ mmanụ bụ NNPC , ma sịkwa hooha na ịkpọ ganịganị ndị otu dịgasị iche iche n’ ala anyị na ihe ndị ọzọ ha na- emegasị ka mma karịa ọchịchị ya bụ nwoke .
Ọ sị na ọ baghị uru ịta ọtụtụ otu ndị a na- akpọgasị oku maka ikewa ala Naịjirịa ụta n’ ihi na ọtụtụ ihe dị iche iche Buharị na- eme na otu o si enyegasị ọrụ gosiri n’ ala abụghị otu , maka na ikpe mara eziokwu , aka azụ dị ya .
Ndị Naịja Delta Ga- Amalitekwa Nsogbu Ha n’ Abalị Iri Nke Ọnwa Septemba
Otu jikọtara ndị na- akpọ ganị ganị na mpaghara Naịja Delta emeena ka ọhaneze mara na ha ga- amalitekwa inye nsogbu na ịgbagwosi okporo mmanụ ma ọ bụrụ na ọnwa Septemba dị na mkpụrụ ụbọchị iri .
Ndị otu a kwuru nke a n’ izu ụka gara aga ma mee ka a mara na ndị orụ ha enyena ha ọnụ ọgụgụ ikwe mmanụ bụ nke ndị mgbago ugwu nwere na mpaghara ahụ , bụ ihe karịrị pacent iri itoolu nke ikwe mmanụ niile dị na mpaghara ahụ .
Ha sị na n’ ụbọchị ahụ , nke ga- abụ ụbọchị ụka , na ndị otu ha karịrị puku ise n’ ọnụ ọgụgụ ga- eme mkpamkpa dị egwu , gbagwosie ihe ma mechisiekwa ọtụtụ ebe na mpaghara ahụ .
Anyị Agaghị Ekwe Ka Onye Ọbụla Gwou Ojoro -- APGA
Ndi otu pati APGA ekwuona na ha agaghị ekwelata ka onye ọbụla ma ọ bụ otu pati ọbụla gwuo ojoro na nhọpụta ahụ na- abịa n’ ihu na steeti Anambra , bụ nke a ga- ewere ọnọdụ n’ abalị iri na asatọ nke ọnwa Nọvemba .
Onye isi otu pati ahụ n’ ala anyị n’ oge mbụ , ma bụrụkwa onye isi otu ịchụ nta nkwado maka ịhọpụtagharị gọvanọ Willie Obianọ nke ugboro abụọ , bụ Maazị Victor Umeh mere ka a mara nke a na nzukọ ha na ndị isi otu pati ahụ mere n’ Awka .
O kwuru na ha ga- etinyesi atụmatụ na amụma pụrụ iche n’ ọrụ iji hụ na izuzu ọtụtụ ndị na pati ụfọdụ na- ezu iji wee gwuo ojoro na ya bụ nhọoụta , agaghị amịta mkpụrụ .
Ndị Anambra Bi n’ Enugu Ekwena Nkwa Ịkwado Obiano Nke Ugboro Abụọ
Otu jikọtara ndị Anambra bi na steeti Enugu ekwunwona nkwado ha nye ọchịchị gọvanọ Willie Obianọ maka ịchị nke ugboro abụọ .
Ndị otu a kwuputara nke a mgbeṅosote aka na- achị steetiṅAnambra bụ Dọkịnta Nkem Okeke nabatara ndị isi otu ahụ a maara dịka ' Anambra State Peoples ' Assembly ' ( ASPA ) , ngalaba nke Enugu , n’ aha Gọvanọ Obianọ .
Ndị otu a kwuputara nke a mgbeṅosote aka na- achị steetiṅAnambra bụ Dọkịnta Nkem Okeke nabatara ndị isi otu ahụ a maara dịka ' Anambra State Peoples ' Assembly ' ( ASPA ) , ngalaba nke Enugu , n’ aha Gọvanọ Obianọ .
Ka ọ na- anabata ndị ahụ n’ obi gọọmenti dị n’ Awka , Dọkịnta Okeke kwuru hoohaa na iwepụta gọvanọ site na mpaghara na mpaghara na steeti ahụ so n’ otuṅụzọ e si akwalite ezi ọchịchị na udo tọrọ atọ .
Mmemme Iri Ji Ọhụụ n’ Ala Igbo
Iri ji ọhụụ bụ otu n’ ime omenala dị iche iche e ji mara ndị Igbo n’ ụwa gbaa gburu gburu .
Ọ bụ mmemme omenahọ ma bụrụkwa nke ezi nwaafọ Igbo ọbụla na- esonyesi ike na ya .
Mmemme iri ji ọhụụ bụ oge e ji enye Chineke ekele n’ ihi nchebe ya na ndụ o nyere anyị wee ruo n’ oge owuwe ihe ubi maka na a kụọ ghọta , ị mara na ahọ amagbuona onwe ya .
Ọ bụkwa oge ndị Igbo ji akwanyere ji ugwu dịka eze nke ihe niile a kụrụ n’ ubi , dịka akụkọ okike siri kọọ , bụkwa nke mere ka a mara na ọ bụ agbara bụ mmụọ nwe ji .
N’ obodo ala Igbo niile , ịkọ ọrụ ugbo bụ ihe ọtụtụ mmadụ jiri mere aka ọrụ , ọ bụghị naanị n’ ihi nri ma ọ bụ ego si na ya apụta , kama n’ ihi na ọ bụ ihe e jiri mara ndị Igbo .
A sị na ihe onye na- eme ka e jiri mara ya .
Mgbe ha kụnyesikwara mkpụrụ ọkụkụ dị iche iche dịka ji , ede , akpụ , ọka , ọnà , ụgụ , ọkwụrụ , ụgbọgụrụ na ihe ndị ọzọ n’ ubi ; ha na- atụ anya na ha ga- enweta nke karịrị nke ahụ n’ ahọ ọzọ , maka na ala bụ ọ nara ọ zụọ .
Oge nke ahụ ruzịrị , ihe ndị a buchaa , ndị Igbo n’ obodo ha dị iche iche na- akpọ oriri n’ isi otu n’ ime ha , nke bụ eze ha , tupu onye ọbụla n’ obodo ahụ amalite ribe ya .
N’ ụfọdụ obodo , dịka Enugwu-Ukwu nke dị n’ okpuru ọchịchị Njikọka na steeti Anambra , a na- ebu ụzọ mechaa otu omenala pụrụ iche a kpọrọ mmemme ' Ịkpọ Ji ' , bụ nke ha ga- emerịrị tupuu a malite ibubata ma ọ bụ ire ji n’ ahịa obodo ahụ bụ nkwọ Enugwu-Ukwu .
Ha mechazie nke ahụ , ha ewee mezie ṅmmemme iri ji ọhụụ kpọmkwem .
Ndị obodo ndị ọzọ nwegasịrị ihe dị iche iche ha na- akpọ ya n’ obodo ha , bụ nke dabarà n’ usoro ya bụ mmemme .
Iji ma atụ , e nwere ihe ji ọkụ , Imo Ọka ( Awka ) , Afịọlụ Nnewi , Afịọlụ Nnobi , Ịgba Ọfala , Ilo Mmụọ n’ Ogidi , tinyere ndị ọzọ .
Oge ndị a na- abụ nnọọ oge igosipụta ịma mma nke ọnatarachi dị iche iche ndị Igbo nwere nakwa ihe ngosi ndị ọzọ Chukwu jiri gọzie ha .
A na- agba ụdị egwu ọdịnala dị iche iche , dịka uhie , nke ndi chie na- agba , egwu mmọnwụ , ekpo na ihe ndị ọzọ dị iche iche na- ekpozịkwa elu iji wee ndị mmadụ obi ụtọ , ọ kachasị site n’ ịchụ ha ọsọ , ịgba egwu ha na ihe ndị ọzọ .
Ụfọdụ na- agbakwazị mgba ka ha mebe nke ha , bụ oge ụmụ okorobịa ji esì ọkụkpụ , ka a mara onye ka eriju afọ ma ọ bụ onye akwa kara si ike n’ ukwu .
Oge ụfọdụ , onye kacha bụrụ okenye n’ obodo na- anọ na mmemme erim ji ọhụụ wee kọọrọ ndị obodo ahụ ọtụtụ akụkọ miri emi dịgasị añaa gbasara obodo ahụ , dịka akụkọ nta ala ( history ) nke obodo ahụ , ebe ha siri bịa , nakwa ọtụtụ akụkọ ọdịnala ndị ọzọ .
Nke kacha nke bụ na mmemme iri ji ọhụụ na- abụkwazị oge oriri na ọñụñụ pụrụ iche maka na erimeri na- abụ atụrụ taraba ; onye ọbụla na- añụkwa ọgwụ afọ ma ghebe afọ ya oghe tupuu o si n’ ụlọ ya pụtaba .
Nkwụ : mmanya ngwọ , nkwu elu , mmanya karama , ji a hụrụ ahụ ma were ụtazị mara abụba , ose , ụkpaka , ogiri na mmanụ na- amụ mịrị mịrị bụgbadonọọ ihe ndị na- eme ka mmemme ahụ zaa aha a kpọrọ ya .
Ihe ndị a niile bụ ihe na- eweta obi añụrị na obi ụtọ na ya bụ mmemme omenahọ , ka a ga- asị oge ya agwụna agwụ .
Na- agbanyeghị ihe ndị a niile , n’ elu uwa ugbu a , ọtụtụ ndị mmadụ na- ahụtazị iri ji ọhụụ dịka ikpere arụsị , ebe ndị obodo ụfọdụ mechigoro ya kpamkpam n’ ihi na ha na- ahụta ndị na- eme ya dịka ndị nọ n’ isì .
Ọtụtụ ndị nne na nna adịghịzịkwa ekwe ka ụmụ ha sonye na mmemme iri ji ọhụụ n’ obodo ha , ma ọ bụ rie ihe ọbụla e siri ebe ahụ , n’ ihi na ha na- ahụta ya dịka ihe a gọọrọ arụsị , ma ọ bụ ihe ndị ọgọ mmụọ .
Ha wee chezọọ na nke ahụ so n’ otu ụzọ pụtakarịchara ihe e si akwalite njirimara na omenala ndị Igbo , bụrụ oge ndị obodo ji anọkọ ọnụ dịka ụmụnne wee kpaa maka ọdịmma na uto nke obodo ha , tinyere ọtụtụ uru ndị ọzọ ọ na- eweta .
Ihe kacha egbu njirimara na omenala ndị Igbo bụ ịgbakụta ha azụ site n’ aka ụfọdụ ụmụafọ Igbo bụ ndị na- eche na ha hụrụ ụzọ ma ọ bụ na ha na- ahụzị Chineke anya kwa ụbọchị , na n’ ihi ya , na ihe niile gbasaara ndị Igbo na omenala ha bụzị ihe ọchịchịrị , ihe nzuzu na ihe ndị ọgọ mmụọ .
Nke ahụ wee bụrụ nnọọ echiche onye nzuzu sị na ya dara n’ elu , na amụghị ya amụ .
Ụkpala na- ere ọkụ ọ sị na ọ na- aha mmanụ .
Ihe ndị bụ nke anyị wee na- efunahịzị anyị maka na anyị bụ ndị nwere ogiri amaghịzị uru ogiri bara n’ ofe , dịka ofeke na- amaghị uru akpa agwụ baara eze dibịa .
Ndị be anyị , ka anyị chigharịanụ ghọta na nke anyị bụ nke anyị bụ nke , na ọ bụkwa ebe onye bi ka ọ na- awachi , wee kpọọ ihe anyị ihe .
Ka anyị jisie ike n’ ịkwalite na n’ isonye n’ omenala dị iche iche e jiri mara ndị Igbo maka na nkwụ daa n’ ala , nwaanyị eñe ya uhie , rịa ya elu .
A sịkwa na onye kpọọ ọba ya ọkpọkọrọ , agbataobi ewere ya kpoo ahịha .
Omenala Igbo ga- adị .
Gọvanọ Obianọ Enyena Ndị Otu Asọm Mpi Steeti Anambra Onyinye Ego
Aka na- achị steeti Anambra bụ gọvanọ Willie Obianọ enyena ego dị otu nde Naịra dịka onyinye , nyegara ndi otu asọm mpi a jụọ a zaa nke steeti ahụ bụ ndị siri mba Ịndọneshịa bata , na ụmụakwụkwọ abụọ ndị Anambra bụ ndị kachara me nke ọma n’ ule ' Common Entrance ' n’ ala anyị n’ ahọ a .
Ya bụ gọvanọ nyere onyinye ego ahụ oge ọ nabatara ndị otu abụọ ahụ ụnyaahụ na nzukọ ' State Executive Council ' nke weere ọnọdụ n’ ebe obibi gọvanọ dị n’ Amawbịa .
Ndị otu a jụọ a zaa ahụ , nke ụmụakwụkwọ atọ sitere na steeti ahụ mejupụtara bụ ndị tuuru ugo n’ asọm mpi a jụọ a zaa mba ụwa nke weere ọnọdụ na Bally nke mba Ịndọneshịa , ma bụrụkwa nke mba iri ise na atọ sonyere na ya .
Onye ọbụla n’ ime ụmụakwụkwọ atọ ahụ nwetara ego dị otu nari puku Naịra n’ otu n’ otu ebe ndị isi ha dị abụọ nwetara otu narị puku Naịra na ụma iri ise n’ otu n’ otu .
Gọvanọ Obianọ nọkwara n’ oge ahụ wee nabata ụmụakwụkọ abụọ ndị Anambra , bụ ndị nwetara akara otu nari iri asatọ na iteghete n’ ule ' Common Entrance ' n’ ala anyị , nke mezịrị ka ha bụrụ ndị kachara wee mee nke ọma na ya bụ ule n’ ahọ a .
Obere nwaada Chinazọm Ọnụbụọgụ dị ahọ iri nke sitere n’ Obosi bụ nwata akwụkwọ ' God ' s Wisdom International School , Nnewi ' , ebe obere nwaada Chinecherem Emeka-Egbuna dị ahọ iri sitere Ichida bụ nwata akwụkwọ ' Tendercare International School na Nkwelle Ezunaka ' .
Ha abụọ nwetagbadoro puku Naịra iri ise n’ otu n’ otu na ohere agụm akwụkụkwọ n’ efu n’ ogoogo sekọndịrị na n’ ogoogo mahadum ma ha mee nke ọma , ebe ụlọ akwụkwọ ha nwetekwara ego dị otu narị puku Naịra na ụma iri ise n’ otu n’ otu .
Ka ọ na- enye ihe onyinye ahụ , gọvanọ Obianọ toro ụmụakwụkwọ ahụ na nturu ugo ha , ma sịkwa na ọchịchị ya ga na- aga n’ ihu n’ ịnye ụdị onyinye ahụ nyegara ụmụakwụkwọ na- ewetara steeti ahụ ugwu dị iche iche .
O kwuru na ọ bụ ihe oke ọñụ na ihe ngala na ụmụakwụkwọ sitere na steeti ahụ bụ ndị kacha eme nke ọma n’ ule dị iche iche n’ ala anyị , ma sịkwazie na nke ahụ bụ n’ ihi ịgba dị iche iche ọchịchị ya tigoro na ngalaba agụm akwụkwọ na steeti ahụ .
Ọ gbara ụmụakwụkwọ ahụ ume ka ha gaa n’ ihu n’ ịbụ ndị mbụ n’ ihe dị iche iche ha na- eme , mekwa ka ha mara na site n’ inye aka Chineke na ịgbasi mbọ ike ha , na ha ga- eru ogoogo dị elu na ndụ a .
Na mbụ n’ okwu ya , kọlishịọna na- ahụ maka agụm akwụkwọ na steeti ahụ bụ ọkammụta Kate Omenụgh kwuru na nturu ugo niile ahụ bụ nnọọ ngosipụta na ezigbo nnwogha na- agawanye n’ ihu na ngalaba agụm akwụkwọ na steeti ahụ .
Na nzaghachi ya n’ aha ndị otu asọm mpi a jụọ a zaa ahụ , obere nwaada Precious Chigozie kelere gọvanọ Willie Obianọ n’ icheta ha na inye ha nkwado iji wee mara ihe a na- akpọ asọm mpi n’ ogoogo mba ụwa site n’ inye ha nkwado iji wee sonye na ya bụ asọm mpi .
N’ okwu nke ha n’ otu n’ otu , obere nwaada Chinazọm na obere nwaada Chknecherem kwuru na nkwado na onyinye ahụ gọvanọ nyere ha bụ ihe ịkwalite mmụọ nyere ha iji wee gaa n’ ihu n’ ile nke ọma na agụm akwụkwọ ha na n’ iwetara steeti ahụ ezi aha .
A nọkwara n’ oge ahụ wee kesaara ụmụakwụkwọ ahụ akwụkwọ ọgụgụ ahụike site n’ aka ministry na- ahm maka agụm akwụkwọ na steeti ahụ .
Ndị Ụmụeri Emee Mmemee Iri Ji Ọhụụ Ka Ọ Gachara Ahọ Iri Abụọ Na Abụọ
Nke bụ nnukwu oke ọñụ dara nnọọ n’ obodo Ụmụeri nke dị n’ okpuru ọchịchị ' Anambra East ' na steeti Anambra , dịka ụmụafọ obodo ahụ , ndị dị iche iche selitere isi n’ ọrụ gọọmenti , ndị enyị , ikwu na ibe nupụtara n’ igwe iji wee mee mmemme iri ji ọhụụ nke obodo ahụ nke mbụ na mbụ ya ka ọ gachara ahọ iri abụọ na abụọ .
Ya bụ mmemme bụ nke weere ọnọdụ n’ obi eze ọdịnala obodo ahụ , bụ Igwe Ben Emeka .
Igwe Emeka na nwunye ya bụ lọọlọ Ocheze Chinwe , tinyere ndị ichie igwe nọrọ na mmemme ahụ wee gbaa egwu ịgbaeze na uhie , ebe a gbazịkwara ọtụtụ egwu ọdịnala dị iche iche .
Ya Igwe site na nnọnyere ndị ichie nọrọ n’ oge ahụ wee mee omenala ịwa ji , nke ọ nọ na ya wee warịe otu mba ji ụzọ atọ , nke nọchitere anya mpaghara atọ mejupụtara obodo ahụ , bụ : mpaghara Ifite , mpaghara Ikenga na mpaghara Ezi ma nyefee ya n’ aka ndị isi mpaghara atọ ahụ .
A nọzịkwara n’ oge ahụ wee kesaara ndị bịara ebe ji ahụrụ ahụ , nke ejiri ụkpaka , ụtazị na mmanụ nri na- akwọ mụrị mụrị wee hazie , tinyere mmanya ngwọ na nkwụ elu e jiri wee gbanyere ya ụgbọ nwamkpi .
Igwe Emeka kọwara mmemme iri ji ọhụụ dịka oge iji kele Chineke n’ ihi owuwe ihe ubi , sị na ndị Ogidi bụ ndị e jiri ọrụ ugbo mara , ma sịkwazie na obi dị ya ụtọ etu ụmụafọ obodo ahụ siri nuputa n’ igwè isonye na ya bụ mmemme pụrụ iche .
N’ okwu nke ya , onyeisi ndị uwe ojii na steeti Anambra bụ maazị Garba Umar na onye ' Inspector General ' ndị uwe ojii lagoro ezumike nka bụ maazị Paul Okafor kọwara na ezi nchekwa tọrọ atọ na nnukwu owuwe ihe ubi e nwere n’ obodo ahụ bụ n’ ihi ezi mbọ pụrụ iche ọchịchị gọvanọ Willie Obianọ gbagoro na ngalaba nchekwa , ngalaba ọrụ ugbo na ngalaba dị iche iche na steeti ahụ .
Na ntụnye nke ya , kọmishịọna na- ahu maka agụm akwụkwọ na steeti ahụ bụ ọkammụta Kate Omenugha kọwara mmemme iri ji ọhụụ dịka oge e ji e gosiopụta ihe dị iche e jiri mara ndị Igbo , ma keleziekwa Igwe Emeka maka mpụta ya na nsonyesi ike ya n’ ihe dị iche iche a na- eme .
Ndị ọzọ kwuru okwu na mmemme ahụ gụnyere ọkamụta Ọgụgụa Ikpeze , bụ otu n’ ime ndị ichie igwe ; ' Chief ' Chris Udealor , onye isi otu ' Committee of Friends Nteje na steeti Anambra , Igwe Ezenebo III nke Akwaeze , ' Chief Innocent Edozie ' tinyere ndị ọzọ .
Ndị Ọrụ Uwe Ojii n’ Anambra Anwụchikọọna Ndị A na- Enyo Enyo na Ha Bụ Ndị Ohi na Ndị Otu Nzuzo
Ndị ọrụ uwe ojii na steeti Anambra nọrọ n’ izu gara aga wee nwụchikọọ mmadụ dị iri atọ n’ ọnụ ọgụgụ , bụ ndị a na- enyo enyo na ha bụ ndị ohi na ndị otu nzuzo .
Mmadụ iri abụọ na abụọ n’ ime ndị omekoomè a ka a na- enyo enyo na ha bụ ndị otu nzuzo , ebe mmadụ asatọ ndị ọzọ bụ ndị a na- enyo na ha bụ ndị ekperima .
Ihe e nwetasịrị n’ aka ndị ahụ gụnyere : egbe ' AK 47 ' na- agba ọnụ narị atọ iri isii na isii ; ọtụtụ nsụnsụ egbe dị iche iche , uwe ndị otu IPOB , ọgwụ agwọrọ agwọ na otụtụ ihe ndị ọzọ e ji ebibi ndụ .
Ka ọ na- akpụgharị ndị ahụ n’ isi ụlọ ọrụ ndị uwe ojii dị n’ Amawbịa , onye isi ndị uwe ojii na steeti Anambra bụ maazị Garba Umar sị na mmadụ abụọ n’ ime ndị ahụ --- Peter Onyebụchi na Nnaemeka Ugwuokpe bụ ndị ' otu mmadụ isii ' , ndị ahụ gbagburu otu uwe ojii ma zukwa ohi n’ ebe dị iche iche a na- ere mmanụ ọkụ na steeti ahụ n’ ọnwa gara aga .
Ọ sị na otu onye n’ ime ndị ahụ a na- enyo enyo , bụ Kenneth Chiemezie bụ onye otu ọzọ na- eji ọgbaa tum tum ezu ndị aka ha dị ọcha ohi ma sịkwa na o duuru ndị uwe oji wee ga gosi ha ebe ndị na- amụgosi ha ọrụ na- ezo .
Maazị Umar sị na ndị ahụ niile ekwupụtachago ihe dị iche iche ha mere na akụmakụ ha kụrụ ; na ha na- enyezịkwara ndị uwe ojii ahụ aka na nnyocha ha iji wee nwụchikọọ ndị otu ha ndị fọrọ afọ .
Ka ọ na- ekwupụta ihe o mere , Peter Onyebụchi , onye sịrị na ọ bụ onye na- azụ ahịa n’ ahịa ebe a na- ere ihe ndị e ji arụ ụlọ n’ Ogidi , kwetara ma kwuo hoohaa na egbe ' AK 47 ' ahụ e nwetere n’ ụlọ ya bụ nke otu enyi ya a na- akpọ ' Trigger ' , bụ onye ọ sị na ọ na- akwapụ n’ ụlọ ya ugbu a .
Ndị a bụzịkwa ndi a ga- anọ oge na- adịghị anya wee kpụpụ ụlọ ikpe ma e mechaa nnyocha , ka e wee jiri usoro iwu wee nyụchaa ha anya .
Ndi Ogidi Echiena Gọvanọ Obianọ ' Dike E Ji Eje Mba '
Aka na- achị steeti Anambra bụ Gọvanọ Willie Obianọ enwetena aha echichi ọhụụ ' Dike e ji eje mba ' site n’ aka ndị obodo Ogidi , bụ nke dị n’ okpuru ọchịchị Idemili Nọọtụ na steeti ahụ .
Gọvanọ Obianọ natara ya bụ oke echichi pụrụ iche na mmeme Ilo Mmụọ bụ nke weere ọnọdụ n’ obi eze ọdịnala obodo ahụ , bụ Igwe Alex Ọnyịdo , ma bụrụkwa mmemme ndị obodo ahụ na- eji eme emume iri ji ọhụụ ha .
Ya bụ mmemme bụ nke dọtara ndị ukwu ndị ukwu dị iche iche site na mpaghara dị iche iche n’ ala anyị , nke gụnyere gọvanọ Willie Obianọ na osote ya bụ Dọkịnta Nkem Okeke , onye isi otu pati APGA n’ ala anyị n’ oge mbụ , ma bụrụkwa onye isi otu ịchụ nta nkwado maka ịhọpụtagharị gọvanọ Willie Obianọ nke ugboro abụọ , bụ Maazị Victor Umeh , tinyere ọtụtụ ndị ọrụ gọọmeenti dị iche iche na ụmụafọ obodo ahụ .
Ka ọ na- echibe ya echichi ahụ , Igwe Ọnyịdọ sị na ya bụ mmemme bụ nke dịbara gboo iji kwalite mmekọrịta na ịdị n’ otu nke ndị obodo ahụ , ma kpekwazie ekpere ka owuwe ihe ubi nke ahọ a bukarịchaa nke ndị gara aga .
O toro gọvanọ Obianọ n’ ihi ihe dị iche iche o mepụtagoro kemgbe ọ rịgooro n’ ọkwa ọchịchị , ọ kachasị na ngalaba ọrụ ugbo , nchekwa na ihe mwunye , ma gwakwazie ya na ndị obodo ahụ ekpebiena ịkwado ya na nhọpụta ahụ na- abịa n’ ihu na steeti ahụ n’ ihi na o gosina ha ịhụnanya .
N’ okwu nke ya kwa , otu nwaafọ obodo ahụ ma bụrụkwq onye a ma ama n’ ịzụ ahịa , bụ ' Chief ' Sam Anyanwụtakụ , mere ka a mara na site n’ aka gọvanọ Obianọ , na Chineke ewechighatana udo n’ obodo , bụ nke gbapụrụ kemgbe ihe karịrị ahọ iri abụọ gara aga a na- azọ eze na ya bụ obodo , ma sịkwazie na echichi ahụ bụ iji kele ya n’ ihe o meere ha .
Na nzaghachi , gọvanọ Obianọ kelere Igwe Ọnyịdọ na Ogidi niile banyere nnukwu nkwanye ugwu ahụ ha nyere ya ma kwe ha nkwa na ọ ga- aga n’ ihu na- echeta ndị obodo ahụ n’ ọchịchị ya .
Ọ sị na ọrụ ijikọ aka ọnụ nke ya na ndị Anambra iji hụ na e nwere ịdị n’ otu na ezi ọnọdụ obibi ndụ so n’ ezi ihu na mbọ ọchịchị ya na- agba , na n’ ihi ya , na ọ ga- agakwa n’ ihu n’ ịkwalite ezi ọdịmma ahụ site n’ ọchịchị ya .
N’ ozi ekele ya , ode akwụkwọ mgbasa ozi nke otu pati APGA n’ ala anyị bụ maazị Ifeatụ Obi-Okoye , onye bụkwa nwaafọ obodo ahụ kwuru na mmemme ahụ nke e jikwa echeta ọgbụgba otu ahọ Igwe Ọnyịdo jiri rịgoro n’ ọkwa ọhịchị bụ nke dara ụda n’ ihi na ngọzị ọdịnala amalitekwana ịbatara ụmụafọ obodo ahụ n’ ịgba mbọ ha niile , ka ọ gasịrị nnọọ ihe karịrị ahọ iri abụọ .
Imepe ụlọ ọrụ nhazị ọhụụ nke eze ọdịnala ahụ na egwu ọdịnala dị iche iche a gbara so n’ ihe pụtakarịchara ihè na ya bụ mmemme .
Gọọmenti Abịa Ekwuona Onye Apụtakwụna Iro
Gọọmenti steeti Abịa ekwuona onye apụtakwụna iro n’ Aba ruo ụbọchị atọ iji hụ na e wetara udo tọrọ atọ na steeti ahụ .
Aka na- achị steeti ahụ bụ gọvanọ Okezie Ikpeazụ kwuputara nke a ụbọchị Tuuzdee ka e mechaara nzukọ ya na ndị isi nchekwa na steeti ahụ nwere ma sị na nke ahụ bụ n’ ihi ọgba aghara na ihe ndị ahụ
Aka na- achị steeti ahụ bụ gọvanọ Okezie Ikpeazụ kwuputara nke a ụbọchị Tuuzdee ka e mechaara nzukọ ya na ndị isi nchekwa na steeti ahụ nwere ma sị na nke ahụ bụ n’ ihi ọgba aghara na ihe ndị ahụ na- ekwo na steeti ahụ kemgbe ụbọchị ụka , tinyere arụrụ ala ahụ ndị ọrụ agha ala anyị rụrụ na steeti ahụ nso nso a , na mkpagharị egwu-eke agba nke abụọ ahụ ndị ọrụ agha malitere na mpaghara Ndịda-Ọwụwa anyanwụ ala anyị kemgbe ụbọchị .
Ọ sị na ya bụ ' onye apụtakwụna iro ' ga amalite n’ elekere isii nke ọnụ ụtụtụ wee ruo elekere isii nke mgbede bido ụbọchị Tuuzdee wee ruo ụbọchị Tọọzdee .
Ndị Gọvanọ Ndịda-Ọwụwa Ananwụ Akatọọna Mwakpo Ndị Agha Wakporo Ụlọ Nnamdị Kanụ
Ndị gọvanọ ise nke mpaghara ndịda-ọwụwa anyanwụ ala anyị akatọọna mwakpo ahụ ndị ọrụ agha ala anyị wakporo ụlọ onye ndu ndị otu IPOB ma kwuo na nke ahụ ekwesighị ekwesi chaa chaa .
Onye mgbasa ozi ndị otu a bụ maazị Mike Udah mere ka a mara nke a n’ Abakaliki nke steeti Ebonyi ma kwuo na iwe na- ewe ndị gọvanọ steeti ise nke mpaghara ahụ iwe banyere arụrụ ala ahụ ndị ọrụ agha ala anyị rụrụ ụbọchị ụka , ma sịkwa na ha ekpebiena iwebata udo tọrọ atọ na mpaghara ahụ , na ime ihe kwesiri ha banyere ajọ akụlakụ ahụ .
Anambra Abụrụna Ndị Kacha Me Nke Ọma n’ Ule WAEC Ahọ 2017
E kwuputana na steeti Anambra abụrụna ndị kachara wee mee nke ọma n’ ule WAEC nke ahọ 2017 .
Onye Kọmishiọna na- ahụ maka agụm akwụkwọ na steeti ahụ bụ ọkammụta Kate Azụka Omenụgha kwupụtara nke a n’ Awka bụ isi obodo steeti ahụ .
Onye Kọmishiọna na- ahụ maka agụm akwụkwọ na steeti ahụ bụ ọkammụta Kate Azụka Omenụgha kwupụtara nke a n’ Awka bụ isi obodo steeti ahụ .
Ọ sị na Ndị steeti ahụ nwetere akara krediti dị pacentị iri asaa na ise na ụma atọ , ma n’ ihe ọmụmụ asụsụ bekee na gbakọ na mwepu .
Ọkammụta Omenụgha kwukwara na ha na- agbasi ezi mbọ ike iji hụ na ha mechisịrị ebe dị iche iche a na- egwu ojoro n’ ule na steeti ahụ maka na agụm akwụkwọ na nkuzi a na- enye ụmụakwụkọ na steeti ahụ bụ nnọọ nịe na- ada ụda na nke zuru okè .
Gọọmenti Steeti Anambra Ekwupụtago Njikere Ya Ịkwalite Ọdịmma Ndi Ntorobịa
Gọọmenti steeti anambra n’ ọchịchị Gọvanọ Willie Obianọ emego ka a mara njikere ya na mkpebi ya ịkwalite ezi ọnọdụ obibi ndụ na ọdịmma ndị ntorobịa na steeti ahụ , iji mee ka ha bụ ndị kwụụrụ onwe ha .
Nwunye aka na- achị steeti ahụ bụ Oriakụ Eberechukwu Obianọ mere ka a mara nke a n’ ọgbakọ ekpere pụrụ iche e mere maka iche nhọpụta na- abịa n’ ihu na steeti ahụ n’ aka Chineke , bụ nke weere ọnọdụ n’ ụlọ ụka St .
Luke ( Anglican ) dị na Nsugbe n’ okpuru ọchịchị ' Anambra East ' na steeti ahụ .
Nwunye aka na- achị steeti ahụ bụ Oriakụ Eberechukwu Obianọ mere ka a mara nke a n’ ọgbakọ ekpere pụrụ iche e mere maka iche nhọpụta na- abịa n’ ihu na steeti ahụ n’ aka Chineke , bụ nke weere ọnọdụ n’ ụlọ ụka St .
Luke ( Anglican ) dị na Nsugbe n’ okpuru ọchịchị ' Anambra East ' na steeti ahụ .
Ya bụ nwunye aka na- achị achị , nke onye nọchitere anya ya bụ Dọkịnta Ify Madụkasị kpọpụtasịrị ihe dị iche iche ọchịchị nọ ugbu a na steeti ahụ mepụtagoro na ngalaba agụm akwụkwọ , ngalaba ọrụ ugbo , nchekwa ndụ na akụnụba , ihe mwunye nakwa ngalaba ndị ọzọ dị iche iche , ma mekwa ka a mara na ime obodo niile dịna steeti ahụ eritela otu uru ma ọ bụ nke ọzọ na ya bụ ọchịchị Gọvanọ Obianọ .
Ọ dụrụ ndị ntorobịa ka ha ghara ikwe ka onye ọbụla were ha rụọ ọrụ agboro ma ọ bụ ọrụ ọjọọ ndị ọzọ dị iche iche na nhọpụta ahụ na- abịa n’ ihu , ma kpọkuzie ndị steeti ahụ maka ekpere ha na nkwado ha nye Gọvanọ Obianọ .
N’ aka nke ya n’ ofufe nro ekpere ahụ nke isi okwu ya bụ ' Chineke Tute Steeti a Na Ụlọ Ụka Gị ' , onye ụkọchukwu nke ụlọ ụka ahụ , bụ ' Rev .
Cannon ' Emmanuel Onovo kwuru na ebumnobi e jiri nwee ya bụ ofufe ntute na ọgbakọ ekpere bụ ka e wee hafeeṅsteeti ahụ n’ aka Chineke , ọ kachasị ugbu a a na- akwadobe ime nhọpụta ọchịchị ; ma rịọkwa ndị bịara ya bụ ofufe ka ha nabata Kraịst dịka onye nwe ha na onye nzọpụta ha , ka ha wee mara ebumnobi Chineke banyere ha .
Na mbụ n’ okwuchukwu ya , onye enyem aka pụrụ iche nye Gọvanọ steeti Enugu n’ ihe gbasaara ndọrọ ndọrọ ọchịchị , ma bụrụkwa onye nyawara achịcha okwu Chineke n’ ofufe ahụ , bụ Maazị / Onye oziọma Chinedu Anịchi dụrụ ndị otu Kraịst ka ha na- aga ije n’ ụzọ nke Chineke ma na- akwụbakwa aka ha ọtọ n’ ihe niile iji wee nwee akara onwunwe na otite mmanụ nke Chineke , ma mekwa ka ha mara na ọ bụ Chineke na- enye ọganihu .
Oriakụ Ebere Arụbalueze , onye kwuru okwu na " ntute steeti na ụka " rịọrọ ndị ụka ka ha nwee ezi mmekọ , ha na Chineke , ka ha wee hụta ịdị ukwu ya .
Ọ dụkwara ha ka ha bie ezi ndụ ma mụrụ anya ka azụ n’ ihi na Kraịst pụrụ ịbịa oge ọbụla , malite ugbu a .
Eze ọdịnala Nsugbe bụ Igwe Victor Ntoka so na ndị ukwu ndị ọzọ bịara ya bụ ofufe nro pụrụ iche .
Abụ dị iche iche a bụrụ site n’ ọnụ ndị ọbụ abụ , ịtụ mmamma na usoro ekpere dị iche iche e kpere so n’ ihe pụtakarịchara ihè na ya bụ mmemme .
Victor Ume Ekesaa Nde Nara Iteghete n’ Amụma Ohere Agụmakwụkwọ n’ Efu
Ezigbo nwaafọ Igbo ọnọdụ ndị mmadụ na- emetụ n’ obi , bụ onyeisi otu na- ahụ maka ịhọpụtagharị gọvanọ Willie Obianọ nke ugboro abụọ ma bụrụkwa onyeisi otu pati APGA n’ ala anyị n’ oge gara aga , bụ maazị Victor Umeh , ekesaana ego dị nde Naịra iteghete nyegara ụmụ akwụkwọ dị iche iche ndị ritara uru n’ okpuru amụma agụmakwụkwọ n’ efu nke ya bụ nwa amadi na- enye .
Ya bụ nkesa ego bụ maka agba agụmakwụkwọ nke a babyere na ya ugbu a ma bụrụkwa nke weere ọnọdụ na mmemme pụrụ iche a chịkọbara n’ obodo ya bụ nwa amadi , bụ Agụlụzigbo dị n’ okpuru ọchịchị Anaọcha na steeti Anambra .
Ka ọ na- ekesa ya bụ ego , maazị Victor Umeh kwuru na ya bụ atụmatụ inye ohere agụmakwụkwọ n’ efu so n’ ezi ihu n’ otu n’ ime ịgbasi mbọ ike ya , kemgbe ahọ iri gara aga n’ ihi na ọ ghọtara ezi mkpa ọ dị , bụ ịkụnye ihe nkụnye n’ ime mmadụ .
Ọ sị na mmadụ iri na asaa gụchara akwụkwọ n’ ahọ gara aga , site n’ okpuru amụma ahụ , ma kpọkuziekwa igwe mmadụ ahụ ka ha gaa n’ ihu n’ inye ọchịchị nọ ugbu a na steeti ahụṅ nkwado , ọkachasị n’ ịchị nke ugboro abụọ .
Na mbụ n’ okwuchukwu ya n’ ụka pụrụ iche a kara iji merube ya bụ mmemme , onye ụkọchukwu Sixtus Agụịnam , onye so n’ otu n’ ime ndị ritagoro uru na ya bụ ohere agụmakwụkwọ n’ efu toro maazị Victor Umeh maka ịghọta na ịkụnye ihe n’ ime mmadụ bụ ihe kachasị dị mkpa n’ ụwa ma sokwa n’ otu n’ ime ihe na- akwalite ọnọdụ mmepe na ọdịmma .
Ọ kpekwazịrị ekpere ka Chineke gaa n’ ihu na- agọzi ya bụ nwoke , ọbụnadị ka ọ na- agawanye n’ ihu n’ ime nke ahụ .
Amụma ohere agụmakwụkwọ n’ efu ahụ gụnyere ma ndị nọ n’ ogo praịma , ogo sekọndịrị , ogo mahadum , nakwa ogo na- esote ogo mahadum .
Ihe dịka mmadụ iri abụọ n’ ọnụ ọgụgụ bụkwa ndị nwetara ya bụ ohere n’ agba agụmakwụkwọ nke a banyere ugbu a .
Mmemme ahụ dọtara ndị ukwu ndị ukwu dị iche iche , nke gụnyere : onye kọmishịọna steeti ahụ na- ahụ maka omenala , njem nlegharị anya na ihe ndị na- eme na mba ofesi , bụ oriakụ Stella Ọnụọrah , onye na- anọchite anya ọgbọ nta nkwado Anaọcha nke mbụ n’ ụlọ omebe iwu steeti Anambra , bụ maazị Azubuike Okoye , onyeisi nchere oge n’ okpuru ọchịchị Anaọcha , bụ maazị Ikeobi Ejiofor , onyeisi Ọhaneze Ndị Igbo na steeti ahụ , bụ maazị Damian Okeke-Ogene , tinyere ndị ọzọ ndị selitere isi n’ ọrụ gọọmenti nakwa ngalaba dị iche iche .
Ndị Gọvanọ Ndịda-Ọwụwa Anyanwụ A Machiena Otu IPOB
Otu jikọtara ndị gọvanọ steeti ise nke mpaghara ndịda-ọwụwa anyanwụ ala anyị nọrọ n’ izu ụka gara aga wee machie kpamkpam , otu ahụ a kpọrọ ' Indigenous People of Biafra ' bụ IPOB n’ aha ịchafụ , ma machiekwa ọrụ niile nke bdị otu ahụ .
Nke a bụ nke e kwuputara ka ya bụ otu jikọtara ndị gọvanọ mpaghara ahụ mechara nzukọ gbanụ gbanụ maka ọrụ nchekwa , bụ nke weere ọnọdụ naṅobi Gọọmenti Enugu dị n’ isi obodo steeti ahụ .
Ka ọ na- agwa ndị nta akụkọ okwu na mmechi nzukọ ahụ , onyeisi otu ahụ jikọtara ndị gọvanọ mpaghara ndịda-ọwụwa anyanwụ , ma bụrụkwa aka na- achị steeti Ebonyi , bụ gọvanọ Dave Umahi mere ka a mara na mkpebi ahụ bụ n’ ihi otu ọnọdụ nchekwa siri gbata kwụrụ na mpaghara ahụ nakwa ihe nke ahụ pụrụ iweta .
Ọ kpọkuzịkwara ndị otu IPOB na otu ndị ọzọ na- akpọ ganị ganị na malitezie ugbu a gaba , ka ka ha chịkọlọta ma deputa ebumnobi ọbụla ha nwere ma nyefee ya site n’ aka ha bụ ndị otu jikọtara ndị gọvanọ ndịda-ọwụwa anyanwụ ahụ , otu Ọhaneze Ndị Igbo na ndị otu ụlọ ọgbakọ omebe iwu etiti sitere na mpaghara ahụ .
Ọ sị na ndị gọvanọ niile nke mpaghara ahụ ga- eleba anya ịhụ na e mere nke ahụ otu e siri kpebie ya na steeti ha dị iche iche .
O kwupụtanworo nkwado nke otu jikọtara ndị gọvanọ ndịda-ọwụwa anyanwụ ahụ , nke Ọhaneze Ndị Igbo na nke ndị otu ụlọ ọgbakọ omebe iwu etiti sitere na mpaghara ahụ nyegara ịdị n’ otu nke ala Naịjiria , ọbụnadị dịka ha na- akpọ oku maka ihazigharị ala Naịjiria iji hụ na e nwere ikpe nkwụmọtọ na ime ihe otu o siri kwesi ekwesi nyegara ụmụafọ Naịjiria na- enweghị onye ọbụla a na- akpagide .
Ndị otu kwukwara hoohaa na ntụli aka ahụ a ga- eme na steeti Anambra n’ abalị iri na asatọ nke ọnwa Nọvemba ga- ewererịrị .
ọnọdụ , ma gwaziekwa onyeisi ala bụ Muhammad Buharị ka o were ọsọ were ije kposie ndị ọrụ agha niile ahụ o zidatara na mpaghara ahụ , maka na e sighị n’ ọdụ agbọ akwụ .
Ha kwuru na ha bụ ndị gọvanọ azọpụgo ụkwụ dike dị iche iche iji hụ na e nwere ezi nchekwa ndụ na akụkụba n’ akụkụ ọbụla nke mpaghara ahụ niile , tinyere nchekwa nke ụmụafọ Igbo bigasị na mgbago ugwu ala anyị .
Ha kwuzịkwara na ha na- emezị nnyocha dị omimi banyere mgbusi ahụ e gbusiri mmadụ na arụrụ ala dị iche iche a rụgoro na mpaghara ahụ nso nso a , ma kpọkukwa ụmụafọ mpaghara ahụ ka ha bụrụ ndị na- erubere iwu ala anyị isi .
Ndị gọvanọ niile nke steeti ise dị na mpaghara ahụ bịara ya bụ nzukọ , beelụ sọ nke steeti Imo , bụ onye zitere osote ya maazị Eze Madumere .
Ndị ọzọ ezitere na ya bụ nzukọ gụnyere osote onyeisi ụlọ ọgbakọ sineet bụ maazị Ike Ekweremadụ bụ onye nọchitere anya ndị ụlọ ọgbakọ omebe iwu etiti na ya bụ nzukọ , onye kọmanda nke ' 82 Division ' nke ndị ọrụ agha ala Naịjiria bụ ' Major General ' Adamu Abubakar , onyeisi izugbe nke Ọhaneze Ndị Igbo n’ ụwa gbaa gburugburu bụ maazị Nnia Nwodo nakwa ndị isi ndu nke otu IPOB .
IPOB Abụghị Otu Iyi Egwu -- Ọhaneze Ndị Igbo
Otu Ọhaneze Ndị Igbo n’ ala anyị akatọọna nkwuwa ahụ ndị ọrụ agha ala anyị kwuwara bụ nke sị na otu ' Indigenous People of Biafra ' ( IPOB ) bụ otu iyi egwu , ma sị na nke ahụ adabaghị adaba chaa chaa .
Ha jụrụ ya jụwapụ ya isi ma kwuo hoohaa na otu IPOB abụghị otu iyi egwu chaacha , ọkachasị dịka iwu siri kọwaa ihe bụ otu iyi egwu .
Otu ọ dị , ndị otu a kelere ndị gọvanọ ndịda-ọwụwa anyanwụ na mbọ ha dị iche iche iji welata ịkpọ ganị ganị na ihe egwu ndị ọzọ na mpaghara ahụ , ọkachasị mwakpo ahụ ndị ọrụ agha ala anyị wakporo ndị mpaghara ahụ .
Ka ha nwechara nzukọ imeobi ha n’ Enugu n’ abalị gara aga , ndị otu a kwuru na ha kwụdooro ala Naịjiria ịdị n’ otu , naanị ma e nwee nhazigharị ghe anya oghe , bụ nke ga- eweta ikpe nkwụmọtọ , nhatanha na ihe ziri ezi , maka na o doro ewu na ọkụkọ anya na ihe amaghị kwụrụ ugbu a .
N’ ozi ọ gụpụtara , onyeisi izugbe nke otu ọhaneze ndị Igbo n’ ụwa gbaa gburugburu bụ maazị Nnịa Nwodo katọrọ kpam kpam , akparamagwa na akụmakụ ndị ọrụ agha ala anyị na mpaghara ndịda-ọwụwa anyanwụ ahụ , ma kpọkuo ha ka ha kwụsị nke ahụ ngwa ngwa ma kwakọrọ ngwo ngwo ha pụọ na mpaghara ahụ .
Ndị otu ahụ kwuru na mgbe adịghị anya , na ha ga- enwe nzukọ pụrụ iche iji kwado ebumnobi nke nhazigharị ahụ a na- akpọ oku ya n’ ala Naịjiria , ma sịkwa na ha na- akwado mkpebi niile nke otu jikọtara ndị ndu na mpaghara ọwụwa anyanwụ mere .
Ha kwuputanworo ọtụtụ mmegbu na mkpagbu dị iche iche a na- akpagbu ndị sitere mpaghara ndịda-ọwụwa anyanwụ ala anyị ma sị na nke ahụ bụ nnọọ isi sekpụ ntị n’ ịkpọ ganị ganị dị iche iche nke ndị otu na- akwado Biafra na- akpọ .
Nke a bụ n’ ihi na e mee nwata ka e mere ibe ya , obi adị ya mma .
A sịkwa na nwata zọba oke ya , a sị na ọ gbara ajọ .
Ọtụtụ ndị ukwu ndị ukwu na ndị e ji okwu ha aga izu sonyere na mmemme gụnyere : onyeisi izugbe nke otu Ọhaneze ndị Igbo n’ ala anyị bụ maazị Nnia Nwodo , osote onyeisi ụlọ ọgbakọ omebe iwu sineeti nke ala anyị bụ maazị Ike Ekweremadu , aka na- achị steeti Abịa bụ gọvanọ Okezie Ikpeazu , osote gọvanọ steeti Imo bụ maazị Eze Madumere , ogbo ya nke steeti Ebonyi bụ maazị kelechi Igwe , onyeisi izugbe nke Ọhaneze ndị Igbo n’ ala anyị n’ oge gara aga bụ maazị Joe Irukwu , ode akwụkwọ izugbe nkeṅotu ahụ n’ oge mbụ , bụ maazị Joe Nworgu , onye jibụ ọkwa minista na- ahụ maka mgbasa ozi n’ ala anyị , bụ maazị Walter Ọfọnagọrọ , aka chịbụrụ steeti Anambra n’ oge gara aga , bụ maazị Chukwuemeka Ezeife , tinyete ọtụtụ ndị ọzọ .
Ndị Arewa Ekwena Nkwa Ịkwado Obianọ Nke Ugboro Abụọ
Otu jikọtara ndị Arewa bi na steeti Anambra ekwuputana nkwado ha nyegara aka na- achị steeti ahụ bụ gọvanọ Willie Obianọ maka ịchị steeti ahụ nke ugboro abụọ .
Nkwado a bụ nke bịara dịka e mere ngagharị udo ịchụ nta nkwado nke ya bụ gọvanọ , bụ nke weere ọnọdụ n’ ebe obibi gọvanọ dị n’ Amawbịa .
Nkwado a bụ nke bịara dịka e mere ngagharị udo ịchụ nta nkwado nke ya bụ gọvanọ , bụ nke weere ọnọdụ n’ ebe obibi gọvanọ dị n’ Amawbịa .
Ngagharị ahụ bụ nnọọ nke ọtụtụ ndị Arewa sonyere na ya , bụ ndị sitere n’ ebe dị iche iche na steeti ahụ wee pụta iji gosipụta ndọnye ukwu ha nyegara gọvanọ Willie Obianọ n’ ihi ezi ọnọdụ nke ọchịchị ya nye ha .
N’ okwu ya na mmemme ahụ , nnukwu onye enyemaka pụrụ iche nye gọvanọ Obianọ n’ ihe metụtara okpukperechi ndị ụka Islam ma bụrụkwa Sarikin Awụsa n’ Ọka , bụ Alhaji Garuba Haruna kwupụtara hoohaa na kemgbe okike steeti ahụ , na onwebeghi oge ha nwetara ezi ọnọdụ tọrọ atọ na steeti ahụ dịka nke na- enweta ugbu a n’ ọchịchị gọvanọ Willie Obianọ .
N’ otu n’ otu n’ okwu ha dị iche iche , onye bụ Sarikin Awụsa n’ Ọnịsha bụ Alhaji Ilyasu Iman , na ogbo ya nke Nnewi bụ Alhaji Salisu Kumba , tinyere onyeisi ndị Fụlani na steeti ahụ , bụ Alhaji Giddado Sadiq mere ka a mara na ha na- azụrụ nnọọ ahịa ha ma na- arụkwa ọrụ ọma ha dị iche iche na steeti ahụ na- enweghị ihe mgbakasị ahụ ọbụla maka ihi mmụọ ịhụ ịdị n’ otu n’ anya , nke gọvanọ Willie Obianọ nwere .
Ha kwezịkwara nkwa inye ya nkwado zuru oke n’ ịzọ ọchịchị ya nke ugboro abụọ iji hụ na ya bụ udo na ịdị n’ otu tọrọ atọ ma bụrụkwa nke ga- adịgide .
N’ okwu nke ya , onyeisi otu na- ahụ maka ịhọpụtagharị gọvanọ Obianọ nke ugboro abụọ , bụ maazị Victor Umeh kwuru na ya bụ gọvanọ egosipụtana n’ ezie na ọ bụ ezi nwaafọ hụrụ ala anyị na ịdị n’ otu n’ anya , ma sịkwa na ude ya na- ede n’ ala Naịjiria na ụwa gbaa gburugburu .
Ọ sị na nke ahụ na- eweta nnọọ ezi mmetụta nye ụmụafọ steeti Anambra bi n’ ebe dị iche iche , ọkachasị na mgbago ụgwu ala anyị .
Na nzaghachi , gọvanọ Obianọ kelere ndị otu Arewa ahụ maka nkwado ha nye ọchịchị ya nke ugboro abụọ , ma kwe ha nkwa ezi nchekwa nye ndụ na akụnụba ha na steeti ahụ .
Ọ dụkwara ha ka gbaa mbọ bụrụ ndị na- erubere iwu isi , ka ha ghara itinye aka n’ akparamagwa ọbụla nwere ike ibutere ha nsogbu n’ ebe ha bi , na ka ha mekwa ka ndị ọrụ nchekwa mara babyere onye ọbụla a na- enyo enyo n’ etiti ha .
N’ aka nke ya kwa , onye na- anọchite anya ọgbọ nta nkwado Njikọka nke abụọ n’ ụlọ ọgbakọ omebe iwu steeti ahụ , bụ maazị Pete Ibida kpọkuru ndị gọvanọ ndị ọzọ ka ha ñomiri ma soro nzọ ụkwụ ezi onye ndu nke gọvanọ Willie Obianọ na- egosipụta , site n’ idị n’ otu , na- akpazugaghị onye ọbụla n’ akụkụ n’ ihi okpukperechi ya ma ọ bụ agbụrụ o si na ya .
Ndi otu ahụ nọzịkwara n’ oge ahụ wee bụkuo abụ nkwado nyegara gọvanọ Willie Obianọ , bụ nke na- egosi na ha kwụ ya n’ azụ gidigbaa na ya bụ nhọpụta na- abịa n’ ihu .
Ndị INEC Edebanyego Aha Nde Mmadụ Abụọ n’ Akwụkwọ Maka Nhọpụta Anambra
Otu na- ahụ maka nhọpụta ọchịchị n’ ala anyị bụ INEC n’ aha ịchafụ ekwuputana na ha edebanyego ihe ruru aha nde mmadụ abụọ n’ akwụkwọ maka nhọpụta ahụ na- abịa n’ ihu na steeti Anambra .
Onye ' Resident Electoral Commisioner ' nke steeti ahụ bụ maazị Nwachukwu Orji mere ka a mara nke a na nzukọ ya na ndị isi na- ahụ maka nhọpụta na ndị otu ' Civil Society Organisations ' bụ CSOs n’ aha ịchafụ mere n’ Ọka bụ isi obodo steeti Anambra .
Ọ sị na ha ga- ebipụta akwụkwọ ndebanye jikọtara ihe niile ahụ n’ ihe dịka izu atọ na- abịa abịa , bụ nke ha ga eme n’ ọgba atọ , ma mekwa ka ọ dị n’ okpuru dị iche iche na steeti ahụ .
Maazị Ọrjị mekwara ka a mara na a ga- ezitekwa ọtụtụ ndị ọrụ nchekwa maka ya bụ nhọpụta , ma sị na n’ ime ndị ọrụ nchekwa dị puku iri abụọ na ọtu a mapụtara maka ya bụ nhọpụta , na puku abụọ anọrọgorị anọrọ .
Ọ sị na otu INEC na steeti ahụ ga- arịọ ikike site n’ aka isi ụlọ ọrụ ha dị n’ Abụja iji wee nweta ụfọdụ ndị ga- eso rụ ọrụ na ya bụ nhọpụta site na mahadum dị iche iche na steeti ahụ , tinyere puku mmadụ asaa a ga- esi na ndị na- efe ala nna anyị wee nweta .
Ọ sị na ọ bụ mmadụ iri atọ na ise ndị na- apụta ịzọ ya bụ ọkwa aka ga- achị steeti ahụ , ma sịkwa na otu pati ọbụla nke mere nhọpụta praịma ha na- agwaghị ha bụ ndị INEC emeghị ya n’ usoro iwu , na n’ ihi ya , na onye nke ha apụghị isonye na ya bụ nhọpụta .
O kwuru na ụlọ ọrụ ahụ ga enyocha ịchụ nta nkwa nke ndị otu ọbụla iji hụ na e nweghị okwu akpọmasi ọbụla na ihe ndị ọzọ na- ekwesighị ekwesi , ma gwakwa otu pati ọbụla ka ha mee ya bụ ihe n’ usoro iwu .
N’ okwu nke ya , onyeisi otu ' Policy and Legal Advocacy Centre ' ( PLAC ) bụ maazị Clement Nwankwo kwuru na ala Naịjiria na- atụ anya ka ya , bụ nhọpụta ga- ewere ọnọdụ na steeti ahụ n’ abalị iri na asatọ nke ọnwa Nọvemba ahọ a bụrụ nke e mere n’ ụzọ pụrụ iche na n’ ụzọ ghe anya oghe nke ọma karịa ndị a na- emebụ n’ oge gara aga .
Ọ sị na anya onye ọbụla dị na ya bụ naṅhọpụta nke ukwu maka na ọ bụ site n’ ezi mpụtara ya ka a ga- eji mara ihe nhọpụta izugbe a ga- eme n’ ala anyị n’ ahọ 2019 ga- abụ .
Njirimara Na Omenala Igbo : Akwamozu n’ Ala Igbo
Akwamozu bụ e mee nwata ka e mere ibe ya .
Ọ bụ otu n’ ime emume zuru ụwa ọnụ ma bụrụkwa mmemme zuru ọnwa na ahọ ọnụ maka na ụwa bụ ahịa na- azụ kwa ụbọchị ; ndị na- eje eje ndị a na- ala ala .
Akwamozu bụ ugwu ikpeazụ a na- akwanyere onye nwụrụ anwụ na emume ikpeazụ a na- emere ya iji sị ya gaa ije ya nke ọma .
Nke a bụ n’ ihi na ọ bịara ije ga- alarịrị ala , ụdị ogologo ọ sọkwara ije ya too , maka na o nweghị onye ga- epu ome n’ ụwa a .
Ndị ọbụla , ọbụnadị ndị Awụsa na ndị ọcha na- emegbado emume akwamozu maka na a nwụọ elighị elu na- ebute a nwụma ebighị ebi .
Ọ bụ eziokwu na ndị ọbụla na agbụrụ dị iche iche nwere otu ha si eme nke ha , mana otu ọbụla e sina mee ya , ihe na- adịghị mgbagha bụ na a kwaana ozu .
N’ ala Igbo , a hụtara akwamozu dịka mmemme ọ bụ m ka ọ bụ gị maka na ebe onye na- akwa mmadụ ka ọ na- akwa onwe ya .
Oku ọnwụ bụ mgbe chi onye ụwa jiri kpọọ ya maka na ụwa bụ ahịa , onye zụchaa nke ya ọ laa .
Onweghịkwa onye maara oge nke ya ga- abụ , ọbụnadị ndị che na ha na- ahụ ụzọ apụghị ịhụ nke ahụ maka na ihe Chukwu zonahịrị Mmụọ ozi , ọbụzị mmadụ pụrụ ịmata ya ?? Ọ bụ nke a mere na ndị Igbo ejighị akwamozu egwu egwu , ọ kachasị n’ oge mbụ .
N’ oge mbụ ahụ , ọ bụrụ na mmadụ nwụọ ma ọ bụ ọ nwekwahaa ka e siri tie mkpu akwa o wee bụrụ mkpu ọnwụ , ntị ọbụla nụrụ ya , ọbụnadị onye ntị ochi , ga- ebihapụ ihe ọbụla ọ na- eme ma agbara gaba ebe ahụ ozigbo ịga mara ihe na- akpọtụ .
E ruo ebe ahụ , ọ bụrụ na isi dara n’ ezie , onye ọbụla ọ kachasị ụmụnwaanyị na- atawara akwa na- ebe iji besuo ozu ahụ .
Ụfọdụ n’ ime ha ndị enweghị obi na- ebekarịkwuzị ndị ọ bụ mmadụ nwụnahịrị , ọ kachasị ọ bụrụ ezigbo mmadụ , mmadụ ọha , ma ọ bụ isi a hụrụ kwaba okpu n’ ezinaụlọ ahụ nwụrụ .
Mgbe nke ahụ gachara , ụmụ okorobịa na- amalite gwube ili ozigbo ozigbo maka olili ya n’ ihi na o nweghị ihe dịka ụlọ nchekwa ozu n’ oge ahụ .
A sịkwa na ozu e lighị eli nọ ọdụ ka nsị e kpoghị ekpo , maka na awọ koo , a nụ isi ya .
E lichaa ozu , ọ bụrụ na ọ bụ nke apụghị ịkwa oge ahụ n’ ihi otu ihe ma ọ bụ nke ọzọ ; a ga- akanye ụbọchị a ga- akwa ya , ma zisasịara ndị nke ahụ metụtara ozi ka ha wee kwadobe , maka na ọ bụ mmadụ ka e ji aka .
Tupu ụbọchị akwamozu ahụ kpọnkwem , ndị inyom , bụ ụmụ nwaanyị a lụtara n’ ogbe ahụ ma ọ bụ na okirikiri ahụ na- akpata ukwu nkụ n’ otu n’ otu ma chuta mmiri buje n’ ezinaụlọ ahụ dịka enyemaka nke ha nyegara ndị ahụ na ntụnye nke ha iji hụ na ya bụ akwamozu gara nke ọma .
Ha na- agakwa rụchaa ma zachasịa mbara ebe ahụ niile , ọ na- eti korikori , maka na ihe dị mma na anya gbara , ọbụnadị n’ ebe e nwere ihe dị njọ .
Ụmụnwoke na- agakwa gbuo achara na igu , maa ọwọkọ , ma gbochisiekwa ebe e kwesiri ile mgbochi n’ iji kwadobe ya bụ ebe .
N’ echi ya bụ ụbọchị mmemme kpọnkwem , onye ọbụla nọ n’ obodo ahụ torugoro ihe e ji mmadụ eme na apụta n’ uju ma sonye na ya bụ mmemme anya mmiri , ma ' ọnọ n’ ụlọ ma ọnọ n’ ọhịa ' ( ndị bi n’ obodo ahụ na ndị bi n’ ebe dị iche iche ) .
Nke a bụ n’ ihi na ebe onye na- akwa mmadụ ka ọ na- akwa onwe ya .
Gidigidi bụ ugwu eze , maka na ọ zụọ gidigidi a hụ ọha , a mara na obodo nwere mmadụ .
Nke ahụ wee bụrụ otu e si akwa ozu n’ oge mbụ , bụ mgbe elu bụ ala ọsa , oge e ji mmadụ akpọrọ ihe karịa akụ , oge a na- emere ndị na- akwa ozu ebere , nakwa oge ndị na- akwa ozu na- emekwara onwe ha ebere .
Mana oge ugbu a , ihe ndị a adịghịzịkwa otu ha dị na mbụ maka na amamihe kọzịrị ụkọ n’ akpa onye amamihe , ebe uche zuru oke funahịgokwara onye akpa uche .
Ihe niile wee na- adazị hakoro hakoro maka na onye ghara ụzọ si ọhịa , ya na osisi ọhịa ana-alụ .
Isi ghara èdè kụọ mkpi , ọgịga abụrụ ọgụ na mgba .
Ugbu a bụzị oge mmadụ ga anwụọ , kama a ga- eli ya , eburu ya ga dọbagodi n’ ụlọ nchekwa ozu , ka a ga- asị na ọbụghịzị akwa ala ga- ata ya , ma ọ bụ na ọ bụghị n’ ala ka a ga- eli ya .
Nke ahụ ga- anọzịkwa ebe ahụ wee mụọ ọtụtụ ego , tinyere ego ndị ọzọ a na- emefuzị n’ akwamozu ugbu a .
Ugbu a bụzịkwa oge mmadụ na- aga ree ala , ree ngwongwo ya , ma ọ bụ mee ihe ndị ọzọ dị iche iche ka o wee nweta ego ọ ga- eji kwa ozu , maka na ndị mmadụ na- amazịkwa aka onye akwamozu ya ga- aka da ụda , ma ọ bụ wee kwo ekwo .
Ọ dịzie ka a ga- asị na a na- agba asara ma ọ bụ na a na- eme mmemme okpensi .
Nke a wee bụrụ n’ ihi na ọ gbara anyị bụ ndị Igbo nchezọ , bụ ihe akwamozu pụtara .
Ugbu a , ọtụtụ ndị nwere ndị ọrịa na ndị ogbenye dị iche iche n’ ụlọ na- agbachị ha nkịtị , ha ana-anwụ ma ọ bụ weere isi na- eje ije , biri n’ ụlọ akịrịka , agụọ ana-echikwa ha ọnụ n’ ala .
Onweghị onye ọbụla ga- ajụ ha ka a na- anwụ anwụ ka a na- ete ete , ma ndị ụlọ ma ndị ama .
Mana ngwa ngwa onye ahụ mere kpọgem n’ ala , ọ bụrụ ọnwụ ; ịhụ ka ndị be ya ga- amalite ịnyụsị ego ka nsị .
Ha ga- ebugodi ụzọ kụtuo ụlọ ọkpọkịrị aja ya ahụ ma rụọ agidigba ụlọ elu ọhụụ ebe ahụ .
Ha ga- ekpochasịkwa ebe ọbụla ma were ego tie ya ịgba , dịka a ga- asị na anya onye ahụ adịghị mma ịhụ ụlọ elu na ndụ ya .
Ụfọdụ na- aga gokwara onye ahụ akpati kacha wee gala ọnụ n’ ahịa , dịka a ga- asị na ili bụ ebe obibi , ma ọ bụ na ego na- aka mma ha oriri n’ ọnwụ .
Ụfọdụ ndị ọzọ na- agakwa biri ego n’ ihu arụsị ka ha wee mee ka akwamozu onye nke ha dakarịa n’ ụda , ebe ụfọdụ na- erisisi ihe a gara eji zụpụta ndị dị ndụ , were kwaa onye nwụrụ anwụ .
Ọbụnadị ndị ụka , ndị obodo , ụmụ ọkpụ na otu dị iche iche na- achọzịkwa ka ha were ụtụ regbuo onye na- akwa ozu , nke pụta nnọọ e jiri sị na ala adịghị mma bụ uru ndị nze .
Nke a gosiri n’ ebe o doro anya na ndị ụka na ndị otu dị iche iche socha agbanye mmadụ anya n’ oke mmefusi ego n’ akwamozu site n’ ụtụ afọ eju akpa ego .
Obi ebere adịghịzịkwa , maka na ha ga- eji ụtụ wee tichakọchaa onye na- akwa ozu ego dị ya n’ aka , ma gwakwa ya ụdị nri na mmanya ọ ga- esi debere ha .
Ndị obodo n’ onwe ha enweghịzịkwa obi enyemaka ma ya fọdụzie ime ihe ọbụla nyegara onye na- akwa ozu , karịa ma ịbịa añụsịrị ya mmanya na irisiri ya nri o ji akwọ ndị ọgọ .
Ndi be anyị ọ bụzị gịnị na- eme ??
Ọ bụzị a na- ekwu na ụlọ na- agba ọkụ , anyị ana-awụnyekuru ya abịrịbọ ?? Ụfọdụ ndị bi ebe dị iche iche nụ na mmadụ nwụrụ n’ obodo , ha agaghịdị akpọ n’ ekwentị ma ọ bụ zie ozi , ma ya fọdụzịe ịbata ụlọ maka akwamozu ya .
Ha asị na ihe siri ike , dịka a ga- asị na ha onwe ha agaghị anwụzị anwụ , ma ọ bụ na ọ bụghị mmadụ ga- eli ya .
Ndị Igbo be anyị , ka anyị werenụ uche na- ata akara maka na ihe e mere na- ejighị uche na- aghọ nzuzu n’ anya onye akpa uche .
Ya mere , ka anyị burugodinụ ụzọ ghọta na akwamozu abụghị ịgba asara ma ọ bụ ime okpensi , nke o ji abụ mmemme Ekeresileesi .
Kama , ọ bụ ihe anya mmiri na ihe iru uju .
Ka anyị kwụsị ịgbakọ ego na mkpọ chere mgbe mmadụ nwụọrọ ka anyị wee nyere ya aka , ma ọ bụ ịgbakụta mmadụ , onye ogbenye , onye ọrịa na ihe ndị ọzọ a ga- eme eme azụ rukwaa mgbe onye ahụ dara n’ ụra ọnwụ , anyi e wee malite ịnyụlasị ego elu ka nsị , ịrụ ụlọ elu na ime ihe ndị ọzọ , iji sị na anyị kwara onye ahụ n’ ụzọ dara ụda .
Akpati abụghị ebe obibi .
Ihe ndị a niile ga- enyere anyị aka ịhụ na anyị mere ihe ndị anyị kwesiri ime mgbe isi ka na- eku ume , ma nyekwa aka belata oke nghafu ego anyị na- emefusi n’ akwamozu na n’ isi onye nwụrụ anwụ .
Ndị ụka n’ aka nke ha kwesikwara iji ire ha gụọ eze ha ọnụ ma selata aka n’ ụtụ na ihe oriri dị iche iche ha na- ana n’ aka ndị na- akwa ozu tupu ha abịa ya bụ akwamozu , ka ihe wee hara ha na nso .
Ka m gharakwa ịsị na ọ bụghịkwanụ ụka ịkwa mmadụ na- ebuga onye ahụ elu igwe .
Mana ihe a gba n’ aka , e jighị enyo elele ya .
Ya bụ , ndị be anyị , ka onye ọbụla haa nke o kwesiri ịha ma mee nke o kwesiri ime iji hụ na akwamozuṅgara nke ọma , na- abụghịkwa nke mmefusi ego .
Maka na a dịghị ala ụma agbasa mmiri n’ okwute .
Onye a gwara kwe , ahụ ọzọ , a gwakwa ya .
Ndị Nawfịa na Enugwu-Agịdị Eguzobego Otu Nkwado Maka Ịhọpụtagharị Gọvanọ Obianọ
Mbọ dị iche iche a na- agba maka ịhọpụtagharị gọvanọ Willie Obianọ nke ugboro abụọ enwetawanyena nnọọ nkwado , dịka ndị obodo Nawfịa na Enugwu-Agịdị dị n’ okpuru ọchịchị Njikọka na steeti Anambra nọrọ n’ izu gara aga wee guzobe mkpokọta ndị ntorobịa karịrị narị atọ n’ ọnụ ọgụgụ nakwa ndị ndu ha stite n’ aka nnukwu onye enyemaka pụrụ iche nye gọvanọ n’ ihe gbasaara nchịkọba ndị ntorobịa , bụ maazị Oddy Akubuike .
Ka ọ naa-eguzobe ndị ntorobịa ahụ , ya bụ nnukwu onye enyemaka pụrụ iche chetaara ha na gọvanọ Obianọ emego nke ọma n’ ahọ atọ na ọkara ọ nọgoro n’ ọkwa ọchịchị , ma gwaziekwa ha ka ha baa n’ ime ime obodo ha dịgasị iche iche mee ka ndị mmadụ mara mkpa ọ dị na ya bụ nwa amadi nwetara mmeri maka ịchị nke ugboro abụọ .
Na nzaghachi , maazị Simon Ndulue na Nkem Obuzọr sitere Enugwu-Agịdị gbara akaebe banyere ọtụtụ ihe dị iche iche ọchịchị gọvanọ Obianọ meputagooro ndị ntorobịa na obodo ha , nke gụnyere iguzube ebe a na- amụ ọrụ aka dị iche iche , ebe obibi maka ndị ọrụ dọkịnta , inye ndị ntorobịa obodo ahụ karịrị narị anọ ọrụ , tinyere ọtụtụ ihe ndị ọzọ , ma kwekwa nkwa ịkwado ya bụ gọvanọ maka ịchị nke ugboro abụọ .
Na Nawfịa , onye ndu ndị ntorobịa n’ obodo ahụ bụ maazị Obiọrah Okechukwu , na ndị nchịkọba ụmụ agbọghọbịa n’ obodo ahụ bụ Adaeze Ijeoma Nwankwọ na nwaada Tessy Nweke kwuputakwara maa gbaa akaebe n’ ọtụtụ ihe gọvanọ Obianọ meputagoro na mkpa ọ dị inye ya na osote ya bụ Dkt .
Nkem Okeke nkwado nke ugboro abụọ .
Ihe pụtakarịchara ihe na mmemme ahụ gụnyere nguzobe e guzobere kpọmkwem ndị ndu nke nchịkọba ndị ntorobịa ahụ site n’ aka onye enyemaka pụrụ iche nye osote gọvanọ n’ ihe gbasaara okwe ndọrọ ndọrọ ọchịchị bụ maazị Anthony Otue , na nkwado ịchị nke ugboro abụọ nke e nyere gọvanọ na osote ya site n’ aka ụmụafọ obodo abụọ ahụ .
Edemede Akọ Na Uche : Ịgụ Aha
Ịgụ Aha n’ ala Igbo pụtara inye nwata aha , ma ọ bụ ịba aha , dịka ndị si asụ .
Aha bụ ejirimara onye ma bụrụkwa ihe onye na- aza .
Onye ọbụla na ihe ọbụla dị n’ ụwa nwere aha e jiri mara ya , ma ndị nwụrụ anwụ ma ndị dị ndụ ; maka na onye enweghị aha nọ ọdụ ka oke osisi enweghị akwụkwọ .
Ọbụnadị ụmụaka a mụrụ ọhụụ nakwa ụfọdụ ndị a ka bu n’ afọ nwechakwuru aha .
N’ ala Igbo , ọ kachasị n’ oge elu bụ ala ọsa na oge a na- ebute ụkwa n’ osi ụkpaka , bụ oge gboo ; ọ na- abụ nwaanyị tụrụ ime , nwoke atụrụ echiche , ọ kachasị ọ bụrụ nwoke ọnọdụdịịrị añaa .
Echiche ebe a abụghị naanị maka ihe a ga- eri , ihe a ga- eji zụ nwa , ma ọ bụ ihe nwaanyị na afọ ime ga- eje ; kama otu ihe a na- echekarị n’ oge ahụ gụnyere echiche aha a ga- enye nwa bịara ụwa ma o seputere isi n’ afọ nne ya .
E cheechaa maka nke a ga- enye ya ma ọ bụrụ nwoke , e chee maka nke nwaanyị , maka na ọ nwebeghị onye maara ihe ya bụ mbekwu gara afọ ga- azụta .
Ihe e ji ebido na gboo wee chebe echiche aha ahụ abụghị na nne na nna nwata ahụ apụghị inye ya aha ọbụla gbatara ha n’ uche , kama ọ bụ maka ihi na ndị gboo ghọtara uru akpa agwụ baara eze dibịa ma ghọtakwa uru ọkpọntụ baara ụgụrụ .
Ha ghọtara n’ ezie na ọ bụ aha onye na- edu ya , maka na ọ bụ ihe onye kpọrọ nwa nkịta ya ka ọ na- aza ya .
Ndị gboo ma uru ezi aha bara na ndụ mmadụ ọbụla , ihe aha onye pụtara , nakwa ihe aha onye pụrụ ibutere ya ma ọ bụ igbochiri ya n’ ụwa ya .
Ọ bụ ya mere ha ji echemi echiche ime , ma taakwa okwu eze tupuu ha agụọ nwata ọbụla aha , ka aha a gụrụ ya wee ghara iwetara ya ' ị makwara me m eze ka ewu ' ma ọ bụ bụrụ ihe ọgbatauhie nye ya na ndụ ya .
Echiche na amamihe na- ejuputakwa n’ aha ndị Igbo gụrụ mmadụ n’ oge gboo ahụ maka na ha na- elechaa anya n’ ihe mere na ndụ onye ahụ , ọ kachasị mgbe a dị ime ya ; ihe mere na ndụ nne ma ọ bụ nna ya ; ọnọdụ nwata ahụ n’ ezinaụlọ ahụ , ihe a na- atụ anya ya n’ aka ya ; oge ma ọ bụ ụbọchị a mụrụ ya , tinyere ọtụtụ ihe ndị ọzọ ha na- elekwasị anya tupuu enye ya bụ nwata aha .
N’ ụbọchị ahụ a ga- agụ nwata ahụ aha kpọnkwem , ihe mkpori na- ezo ka mmiri maka na a ga- eri ma ñụọọ gwoo gwoo .
Ndị ezinaụlọ ahụ na- ezikwa ndị mmadụ ka ha bịa nọnyere ha ụbọchị ahụ , rie ma ñụọrọ , maka na òkù nwa enweghị iro .
Ihe ndị a bụ nnọọ nke na- egosi na a kwadoro ya bụ ụbọchị nke ọma .
Nke kacha nke bụ na a na- ekpekwa ekpere ụbọchị ahụ kelee Chukwu Abịama n’ isi nwa bịara ụwa , ma rịọkwazie ya ka o mee ka aha nwata ahụ ghara ịbụrụ ya ihe ọgbatauhie n’ ụdị ọbụla ; kama , ka o si n’ elu si n’ ala wetere ya chi ọma .
Ṅ Nne na nna ga- eweputa aha izugbe a ga aba nwata ahụ , bụ nke onye ọbụla ga- eji mara ya .
E nyechaa ya nke ahụ , nne ochie , nna ochie , nnukwu nne na nnukwu nna ( n’ otu n’ otu ) na- ewetakwa aha a ga- agụrụ ha nwata ahụ , bụ aha nke ha onwe ha ga na- akpọ ya .
Onye ọbụla n’ ime ha na- enyekwa nwata ahụ oke nkwụ ma ọ bụ nnukwu oke ọkụkọ , iji goro aha ahụ ọ chọrọ ịdị na- akpọ ya .
Dịka e si eme n’ ebe ụfọdụ n’ ala Igbo , a ga- akụkwa otu osisi n’ aha nwata ahụ ụbọchị ahụ , dịka ugoro , akwụ , akị oyibo , ube , ụkwa ma ọ bụ osisi ọbụla ọzọ dị mma .
Nke ahụ ga- abụ ' osisi ala ' nwata ahụ malite n’ ụbọchị ahụ .
Iji ma atụ , ọ bụrụ akwụ , a ga- asị na ọ bụ akwụ ala nwata ahụ .
Ọ bụkwa ya ga- enwerezị akwụ ahụ malite n’ ụbọchị ahụ .
Ya ga ewegidekwa ihe ọbụla mịrị na ya , ma o buo , rukwaa ụbọchị ọ nwụrụ .
Ọ bụrụ na a chọghị ịkụ osisi , a ga- akpọkwasị otu osisi aha n’ ụbọchị ahụ n’ aha nwata ahụ , o wee sikwa otu ahụ bụrụ nke ya malite oge ahụ .
Ihe ndị a bụ otu e si eme ya bụ emumd ịgụ aha n’ oge gboo .
Ọ bụ ihe jọgburu udele na njọ ma sigbuokwa nkakwụ n’ isi , ka ihe ndị a e jiri mara anyị bụ ndị Igbo sizị anwụnyụ anya ma na- efunahịzịkwa anyị .
Ihe ndị ahụ niile bụzịkwa ihe anyị na- akpọdo isi n’ ala ugbu a , wee na- emezị omenelu chee na anyị so n’ egwu .
A sị na onye ghara ikwe , ọ sụọ n’ ala , maka na ọ na- abụ ụkpala na- ere ọkụ , o chee na ọ na- aha mmanụ .
Ndị Igbo ọgbara ọhụụ ugbu a na- emegharazị ihe ihu .
Anaghịkwa emekebe emume ịgụ aha ma ọ bụ ịba aha n’ ala Igbo ugbu a , ma ya fọdụzie inye nwata ahụ aha uche na amalihe dị n’ ime ya .
Ihe a na- amazị aka ya ugbu a bụ onye aha nwa nke nwa ya ga- akacha wee pụ iche ma ọ bụ wee da ụda na ntị .
Onye ọbụla na- achọzịkwa ka nwa ya zaa aha onye ọcha , nke ọtụtụ n’ ime ha enweghị ike ịkọwa ihe ọ pụtara ma a sị ya kọwaa .
E wee na- abàzị ụmụaka aha inyo , aha nkịta , aha nri , aha obodo , nakwa ọtụtụ aha ndị ọzọ uche na- adịghị n’ ime ya ; naanị ka e wee sị na nwa ya na- aza aha oyibo , aha onye ọcha ma ọ bụ aha pụtara ọhụụ .
A bachazie nwata aha nzuzu ndị a , ọ na- ezuzugharịzị dịka aha a kpọrọ ya siri dị ; maka na ihe onye kpọrọ nwa nkịta ya ka ọ ga- aza .
A naghị agharakwa n’ ikwe sụọ n’ ala ghara ịsụta aja .
Ndị Igbo anaghịzị eji asụsụ Igbo aba ụmụ ha aha ma ọ bụ nye ha aha Igbo gbakwasịrị ụkwụ n’ ihe mere na ndụ onye ahụ ma ọ bụ ọnọdụ ya na ihe gbasaara ọdịnihu ya .
N’ oge gboo , ị ga- anụ aha dịka : Chijindụm , Chizaram , Anọchie , Okeke , Okafọ , Nwankwọ , Nwaanyịafọ , Chiziterem , Nnabụugwu , Chikamso , Mmadụabụchukwu , Chinenyenwa , Nkiruka , Ọdịnakachukwu , Ahamefuna , Ndidimaka , Chinụalụmọgụ , Chikwuorom , nakwa ọtụtụ ọmarịcha aha ndị ọzọ dị otu ahụ .
Mana oge ugbu a , naanị ihe a na- ahụzị bụ : ' Chi-boy ' , ' Ebony ' , ' Martin ' . '
Robinson ' ' Nancy ' Jefferson ' ' Robertson ' , ' Nancy ' ' Bridget ' ' Jennifer ' Priscilla , Princess , Rachael , Tina , Cynthia , nakwa ọtụtụ aha ndị ọzọ dị otu ahụ , bụ nke na- enweghị ihe ọbụla ọ pụtara , na- abụghị naanị maka na ndị ọcha na- aza ya dịka aha .
A na- ekwu na ọrịa ezughị okè , onye ịba a na- etokwu afọ .
Onye sị sị kpụọ ya isi a kpụrụ nwa Mgbeke , ọ makwa na isi ya na nwa Mgbeke abụghị otù ?
Ndị be anyị , ọ bụ ihe ọbụla anyị hụrụ ndị ọcha na- eme ka anyị ga- amụrụ sokwa ha mebe ?? Ha onwe ha ọ na- asọkwa nsọ ịmụrụ nke anyị laa na be ha ga mebe ?? Ka ọ bụ sọ mmụrụ ka anyị na- amụrụ ?? Anyị chọchakwa ihe ndị anyị ga- amụrụ n’ aka ha , ọ bụrụ ndị enweghị uru ọbụla ọ ga- abara anyị ?
Doo ndị be anyị ka anyị laghachinụ azụ n’ ebe anyị si , bụ ihe ndị ahụ e jiri mara anyị , ka nke anyị wee dịrị anyị .
Ọbụnadị ụmụ agbọghọ anyị ndị na- akpacha anya ha gbanwee ezigbo aha ọma Igbo nne na nna ha nyere ha , ma zabazie aha ndị ọcha , sị na nke Igbo na- eme ha ihere ; doonụ ka onye ọbụla selata aka ma sepu mma na akịdị maka na e jighị mma eri akịdị .
Onye tụfuru aha ya nọkwa ọdụ ka onye bara kọrọ n’ isi .
Onye kpọọ ọba ya ọkpọkọrọ , agbatpobi ewere ya kpoo ntụ .
Onye a gwara kwe , a hụ ọzọ , a gwakwa ya .
Mana onye agwara agwa ma ọ nụghị anụ , o mee emee , ọ hụ ahụ ; maka na nwata a na- akpọ oku n’ ụlọ ọ na- agbakpu ọhịa ga- emechakwaa mara na ọhịa abụghị ebe oboibi .
Ndewonụ .
Nchịkọ Akụkọ Ọhaneze Ndị Igbo Akagbuona Mmemme Ụbọchị Ndị Igbo Na Bayeesa
Otu Ọhaneze Ndị Igbo enyena iwu ka a kagbuo mmemme ụbọchị ndị Igbo nke ahọ 2017 na steeti Bayeesa .
Otu ahụ kọwapụtara mkpa ọ dị iji oge mmemme ahụ wee chee ala Naịjiria n’ aka Chineke nna maka uto na ọganihu ya .
Ndị otu ahụ kwuru na ihe kpataara nke ahụ bụ maka iru n’ ihi ndị Igbo na ndị otu IPOB e gbusiri n’ Aba nke steeti Abịa iji wee kwanyere ha ugwu Onyeisi otu ahụ na steeti Bayeesa bụ maazị Maurice Amakụ
Ndị otu ahụ kwuru na ihe kpataara nke ahụ bụ maka iru n’ ihi ndị Igbo na ndị otu IPOB e gbusiri n’ Aba nke steeti Abịa iji wee kwanyere ha ugwu Onyeisi otu ahụ na steeti Bayeesa bụ maazị Maurice Amakụ mere ka ndị nta akụkọ mara nke a , ma sịkwa na ọ bụ ndị ndu Igbo na steeti ahụ kwekọrịtara banyere nke ahụ .
Ọ rịọzịrị ụmụafọ Igbo na steeti ahụ ka ha were oge ahụ wee kpee ekpere maka ala anyị Naịjiria na ala Igbo niile .
Nchịkọ Akụkọ : Oriakụ Obianọ Enyena Ndị Ụwa n-tụ n’ ọnụ Karịrị Nrị Anọ Ihe Onyinye
Nwunye aka na- achị steeti Anambra bụ oriakụ Eberechukwu Obianọ enyena mmadụ karịrị narị anọ n’ ọnụ ọgụgụ , bụ ndị ụwa na- atụ n’ ọnụ , ihe onyinye na enyemaka dị iche iche .
Oriakụ Obianọ nyere ihe onyinye ndị a oge ọ gara mgbaru n’ okpuru ọchịchị ' Anambra West ' dịka otu n’ ime ngagharị ya nke ọ malitere iji gazuo okpuru ọchịchị iri na otu e nwere na steeti ahụ .
Oriakụ Obianọ nyere ihe onyinye ndị a oge ọ gara mgbaru n’ okpuru ọchịchị ' Anambra West ' dịka otu n’ ime ngagharị ya nke ọ malitere iji gazuo okpuru ọchịchị iri na otu e nwere na steeti ahụ .
O kelere ha maka nkwado ha nyere ọchịchị nọ ugbu a na steeti ahụ ma rịọkwazie ha ka ha ghara ikwe ka onye ọbụla duhie ma ọ bụ rafuo ha , ọ kachasị n’ oge nhọpụta a na- akpụdobe nso na steeti ahụ .
Ọ dụzịkwara ndi nne ka ha na- gbasi mbọ ike iji bụrụ ndị na- akwụrụ onwe ha n’ ihe ụfọdụ , na- abụghị ndị ba-adabere ma ọ bụ chekwube na di ha n’ ihe ọbụla ha chọrọ iji ego ime .
Ashbishọpụ Efobi Agwala Ndị Na- egwu Okwe Ndọrọ Ndọrọ Ka Ha Kwụsị Ikwe Nkwa Okwu Ụgha
Achịbishọọpụ ụka Anglịkan na mpaghara Naịja , ma bụrụkwa Bishọọpụ ụka Anglịkan na Dịọsisi Agụata bụ ' Most Reverend ' Christian Efobi , agwala ndị na- egwu okwe ndọrọ ndọrọ ọchịchị ka ha bụrụ ndị na- ekwe nkwa ha ga- emezunwu emezu ma zeere ikwe nkwa okwu ụgha .
Ashịbishọọpụ Efobi kpọrọ oku a n’ okwuchukwu ya nke o kwuru nso nso a n’ ụlọ ụka St .
Paul nke dị n’ Ọraeri n’ okpuru ọchịchị Agụata na steeti Anambra , ma kpọkuokwa ndị nọ n’ ọkwa ọchịchị ka ha kwụsị iji ụmụ mmadụ eti epele .
O kwuputara mkpa ọ dị na ndị nọgasị n’ ọkwa ọchịchị dị iche iche kwesiri iji ohere ọma ahụ wee rụpụtagasịa ezi ọrụ ga- emetụta ọnọdụ na ọdịmma nke ụmụ mmadụ .
Ọ kpọkuru ndị na- atụ akwụkwọ n’ Anambra ka ha jigidesie mpempe akwụkwọ ikike ha bụ ' voter ' s card ' nke ọma , ma ghara ikwe ka mmadụ ọbụla rafuo ha , n’ ihi na ọ bụ ya ka ha pụrụ iji wee họpụta ezi ndị ndu nwere egwu Chineke .
N’ ihe gbasaara mmemme icheta ọgbụgba ahọ iri ise na asaa nke ala Naịjiria , Ashịbishọọpụ Efobi kọwara ya bụ mmemme dịka oge ntụgharị uche banyere ihe na- emegasị n’ ala Naịjiria , ma kpọkuo gọọmenti etiti ka ọ ga n’ ihu kewapụtakwuo ohere ọrụ maka ụmụ ntorobịa ala anyị .
O kwuputanworo mkpa ọ dị bụ ịgbaso ụkpụrụ ' nwa mmadụ emegbuna nwa mmụọ ma nwa mmụọ emegbuna nwa mmadụ ' a kpọrọ ' Federal Character ' n’ inyegasị ọrụ dị iche iche a na- enye n’ ala anyị iji wee belata ịkpọ ganị ganị dị iche iche na- ewere ọnọdụ na bụ ala .
Ọ kpọkuzịkwara ụmụafọ Naịjiria ka ha were oge mmemme icheta ọgbụgba ahọ iri ise na asaa nke ala Naịjiri wee kpee ekpere maka ya bụ mba na ịdị n’ otu ya .
N’ okwu nke ya , onye Ashịdikin nke Igboukwu Ashịdikinri , bụ ' Venerable ' Innocent Udechukwu ' kpọkuru ndị otu Kraịst ka ha jisie ike na- ahapụ ihe gara aga ma legidesie anya n’ ọdịnihu ha , iji wee nwe ezi ọganihu na ndụ ha , maka na nkwenye ezi onye otu Kraịst bụ na ọdịnihu ga- aka mma .
A nọrọ n’ ofufe nru ahụ wee kpee usoro ekpere pụrụ iche maka ala Naịjiria na nhọpụta ahụ na- abịa n’ ihu na steeti Anambra iji hụ na ọ gara siriri werere na otu o kwesiri .
Ndị e ji okwu ha agba izu bịara ya bụ ofufe nru gụnyere maazị Robịnson Ezeilo , bụ otu onye gagoro ụlọ ọgbakọ omebe iwu steeti Anambra n’ oge gara aga , tinyere ndị ọzọ .
A Malitena Idebanye Aha Ndị Ntorobịa Anambra Enweghị Ọrụ n’ Akwụkwọ
A malitena idebanye aha ndị ntorobịa sitere n’ okpuru ọchịchị iri abụọ na otu nke steeti Anambra bụ ndị enweghị ọrụ , n’ akwụkwọ .
Aka na- achị steeti ahụ bụ gọvanọ willie Obianọ mere ka a mara nke a n’ ofufe nru pụrụ iche a chịkọbara n’ ụlọ ụka St .
Patrick dị n’ Ọka bụ isi obodo steeti ahụ iji merube mmemme icheta ọgbụgba ahọ iri ise na asaa nke ala Naịjiria .
Aka na- achị steeti ahụ bụ gọvanọ willie Obianọ mere ka a mara nke a n’ ofufe nru pụrụ iche a chịkọbara n’ ụlọ ụka St .
Patrick dị n’ Ọka bụ isi obodo steeti ahụ iji merube mmemme icheta ọgbụgba ahọ iri ise na asaa nke ala Naịjiria .
O sị na a ga- eme ya bụ ndebanye aha dịka ogoogo agụm akwụkwọ onye nwetara si dị , ma sịkwa na ihe e jiri weputa atụmatụ ahụ bụ iji nyere gọọmenti aka ịtụ atụmatụ maka ịkwalite ọdịmma na ezi ọnọdụ obibi ndụ nke ndị ntorobịa na steeti ahụ .
O kwuru na ego ya bụ atụmatụ abaana n’ amụma ego ọrụ nke ahọ 2018 , na a ga- etinyekwa ya n’ ọrụ ngwa ngwa ụlọ ọgbakọ omebe iwu steeti ahụ nabatara ya bụ amụma ego ọrụ .
Gọvanọ Obianọ kọwara na ala anyị Naịjiria nọ na nnukwu ajọ ọnọdụ ugbu a n’ ihi ọtụtụ ihe ịma aka chegasịrị ya n’ ihu n’ oge a , ma kelekwa ndị Anambra n’ ihi irube isi ha nye iwu na- achị ala anyị , ọ kachasị n’ ihe metụtara ịkpọ ganị ganị na ime ngagharị iwe .
Ọ sị na mmemme icheta ọgbụgba ahọ ala Naịjiria nke ahọ a bụ nnọọ oge ntụgharị uche banyere ajọ ọnọdụ niile na- ebi ya bụ mba aka ọjọọ iji weta udo na ezi ọnọdụ tọrọ àtọ .
Na mbụ n’ okwuchukwu ya , Bishọọpụ ụka Katọliiki na Dịọsiisi Ọka bụ ' Most Reverend ' Paulinus Ezeokafọr kọwara na ihe kpatara ịkpọ ganị ganị niile na- ewere ọnọdụ n’ ala anyị bụ ikpudo eziokwu ihu n’ ala , mmegbu , na mpụ na aghụghọ na- aga n’ ihu na ya bụ ala , ma kpọkuziekwa onye ọbụla ka anyị na- echeta ala Naịjiria n’ ekpere ka Chineke wee nụrụ olu anyị ma gbanweere anyị ọnọdụ .
A nọzịkwara n’ oge ahụ kpee ọtụtụ ekpere pụrụ iche maka udo na ọganihu nke ala Naịjiria na ùtó nke steeti Anambra .
Ndị ukwu ndị ukwu sonyere n’ ofufe nru ahụ gụnyere osote onye isi ala Naịjiria n’ oge gara aga bụ Dkt .
Alex Ekwueme , otu nwa amadi chịbụrụ steeti Anambra n’ oge gara bụ Ọriakụ Virgie Etiaba , osote aka chịbụrụ steeti Anambra n’ oge gara bụ maazị Emeka Sibeudu na ọtụ ndị ọzọ selitere isi n’ ọrụ gọọmenti .
Ndị ASUU Akwụsịna Ịgba Abụbọ Ọrụ
Otu jikọtara ndị nkuzi mahadum n’ ala anyị akwụsịna abụbọ ọrụ ahụ ha malitere n’ ọnwa Ọgọọstụ kemgbe ihe dịka izu ụka ise gara aga .
Ọ bụ ezie na ha kwụsịrị ya , mana ha nyere gọọmenti etiti ụfọdụ ọnọdụ banyere nke ahụ .
Onyeisi otu ASUU bụ ọkammụta Abiodun Ogunyemi kwuputara nke a n’ okwu ọ gwara ndị nta akụkọ n’ Abụja bụ isi ala anyị ka ha na ndị nọchitere anya gọọmenti etiti nwechara nzukọ maka ya bụ abụbọ ọrụ .
Onyeisi otu ASUU bụ ọkammụta Abiodun Ogunyemi kwuputara nke a n’ okwu ọ gwara ndị nta akụkọ n’ Abụja bụ isi ala anyị ka ha na ndị nọchitere anya gọọmenti etiti nwechara nzukọ maka ya bụ abụbọ ọrụ .
Ọ sị na ihe ha jigodiri kwụsị abụbọ ọrụ ahụ bụ ka gọọmenti etiti nwee imezu ihe ha na ha kwekọrịtara na mbinye aka n’ akwụkwọ nke otu abụọ ahụ .
Ọ sịzịkwa na ọ bụrụ na gọọmenti etiti emezughị ihe ahụ ha abụọ kwekọrịtara , na ha agaghị egbu oge ime dịka ha si eme na mbụ .
Oriakụ Obianọ Agwala Ndị Anambra Bi na Mba Ka Ha Bịa Tụọ Akwụkwọ
Nwunye aka na- achị steeti Anambra bụ Oriakụ Ebelechukwu Obianọ akpọkuola ndị Anambra bi na mba ofesi na ebe dị iche iche na mpụga steeti ahụ ka ha laghachite n’ oge a ga- aga eme nhọpụta ọchịchị na steeti ahụ bụ abalị iri na asatọ nke ọnwa Nọvemba ahọ a , iji wee sonye na ya bụ ntụli aka .
Oriakụ Obianọ kpọrọ oku a n’ ama egwuregwu ala anyị dị na Surulere nke steeti Legọọsị na mmemme ahọ a nke otu jikọtara ụmụ nwaanyị steeti Anambra chịkọbara banyere ịkwalite ṅọmụmụ ọrụ aka na ọnọdụ akụnụba .
Ka ọ na akpọpụtasị ihe dị iche iche ọchịchị gọvanọ Obianọ meputara , tinyere nke atụmatụ ya abụghị otu gọọmenti bụ '' Caring Family Enhancement Initiative '' ( CAFE ) meputagoro na steeti ahụ , o kwuputara mkpa ọ dị na ndị Anambra ahụ bigasị na mba dị iche iche batara ma sonye n’ ịtụ akwụkwọ ahụ , iji gosipụta nkwado ha nye gọvanọ Obianọ .
Ọ kọwara mkpa ọ dị na ụmụ nwaanyị mụkwara ma nwee ọrụ dịgasị iche iche , bụ nke ga- enyere ha aka ịkwụrụ onwe ha na ịtụnye ụtụ nke ha n’ ihe a na- emegasị na ezinaụlọ ha .
N’ okwu nke ya , onye ndu ụmụnwaanyị nke otu pati APGA n’ ala anyị bụ Oriakụ Ada Ọrjị-Nwanyanwụ , kwuru na ọchịchị Obianọ ewetela ezi nchekwa tọrọ atọ na steeti Anambra , ịkwụ ndị ọrụ ụgwọ ọnwa oge kwesiri ekwesi , mnwogha pụrụ iche na ngalaba ọrụ ugbo nke mezịrị ka steeti ahụ nwee ike ịdị na- ebupu ihe a kọtara n’ ugbo na mba ofesi , ma kpọkuo ụmụ afọ Igbo ka ha makụọ otu pati APGA .
Na mbụ n’ okwu ya , onyeisi otu ụmụ nwaanyị a bụ Dọkịnta Nkiru Ifekwem toro ya bụ nwunye aka na- achị steeti maka ịbịa mmemme ahụ , kọwaa gọvanọ Obianọ na nwunye ya dịka ndị ọnọdụ ụmụ mmadụ na- emetụ n’ obi ma kwakazie ya nkwa na ụmụ nwaanyị kwụ ya n’ azụ n’ ịzọ ọkwa ya nke ugbo abụọ O dụrụ ndị nne ka ha bụrụ ihe nlere anya wee nye ụmụ ha , ọ kachasị ndị nwaanyị .
N’ akụkụ nke ya , onye isi oche na onye nguzobe nke otu ahụ bụ Oriakụ Nkem Okolo kelere Oriakụ Obianọ maka nkwado ya nye ndị otu ahụ na ụmụ afọ steeti Anambra steeti ahụ , ma kpọkuokwa ụmụ nwaanyị ndị ọzọ ka ha ñomiri ya .
Abụ ịdị n’ otu a bụkuuru Oriakụ Obianọ site n’ ọnụ ụmụ nwaanyị ahụ so n’ ihe pụtakarịchara ihe na mmemme ahụ .
Ndị Ọmambala Echiela Obianọ " Odogwu Ọmambala "
Aka na- achị steeti Anambra bụ gọvanọ Willie Obianọ anatala echichi dịka " Odogwu Ọmambala " .
Gọvanọ natara echichi ahụ pụrụ iche site n’ aka ndị eze ọdịnala Ọmambala na mmemme ngagharị udo nke weere ọnọdụ n’ ama egwuruegwu Otuọcha .
Ngagharị udo ahụ , nke dọtara mkpokọta obodo iri anọ na iteghete dị na mpaghara Ọmambala , malitere site n’ ịgbachapụrụ gọvanọ Obianọ ọnụ egbe iri abụọ na otu dara ụda ngwa ngwa ọ wụchara n’ ebe ahụ , tupuu ọ malitezie igagharị ikele ndị mmadụ .
Ka ọ na- anabata ndị mmadụ ndị bịara mmemme ahụ , onyeisi otu jikọtara ndị eze ọdịnala na steeti Anambra ma bụrụkwa eze ọdịnala Ọnịsha bụ Igwe Nnaemeka Achebe kwuputara na mmemme ahụ dabara adaba na nkwekọrịta ndị otu ahụ kwekọrịtara n’ ibugharị ọkwa aka na- achị steeti ahụ na mpaghara na mpaghara nke ọgbọ nta nkwado sineeti atọ e nwere na steeti ahụ , ma sịkwazie na mpụta nke gọvanọ Willie Obianọ bụ ihe nkwalite n’ ozuzu oke nyegara mmejupụta nke nkwekọrịta ahụ .
Onyeisi oche nke otu jikọtara ndị Ọmambala ma bụrụkwa eze ọdịnala Nteje bụ Igwe Rowland Odegbo mere ka a mara na ọ bụ ihe nwute na na- agbanyeghị ọtụtụ ọrụ ọma dị iche iche gọvanọ Obianọ rụgoro na steeti ahụ na ịgba dị iche iche o tigoro , na ụfọdụ ndị mmadụ sitere mpaghara ọgbọ nta nkwado " Anambra Nọọọtụ " na- apụtakwa iso zọ ọkwa aka ga- achị steeti ahụ .
O mekwazịrị ka a mara na ndị eze ọdịnala niile nke mpaghara Ọmambala ji echichi ahụ wee na- egosipụta ma na- ekwuwapụta hoohaa , nkwado ha n’ ozuzu oke nyegara ọchịchị Willie Obianọ nke ugboro abụọ .
Na nzaghachi ka ọ natachara echichi ahụ , gọvanọ Obianọ kelere ndị eze ọdịnala ahụ na ndị niile bụ ndị mpaghara Ọmambala maka nkwanye ugwu ahụ pụrụ iche na nkwado ha nye ịzọ ọchịchị ya nke ugboro abụọ , ma kwekwazie ha nkwa na ihe ọchịchị ya kwakọbara maka ha bụ ihe ọnụ apụghị ịkọcha .
Gọvanọ Obianọ onye mere ka a mara na otu patì APGA bụ nke o ji apụta maka ịzọ ọkwa ahụ bụ otu patì e ji eziokwu na ịgbaso ụkpụrụ ọchịchị onye kwuo uche ya wee mara , gosipụtara ezi olile anya ya na otu patì ahụ ga- eturu ugo n’ ụzọ dara ụda na nhọpụta ahụ ga- ewere ọnọdụ n’ ọnwa na- abịa abịa .
Ọ dụrụ ndị ahụ ka ha gaa malite ịchụ nta nkwado n’ ụlọ n’ ụlọ iji gbasaa ozi ọma otu pati APGA , ma mekwa ka ha mara mkpa ọ dị na otu pati ahụ tuuru ugo na ya bụ nhọpụta na- abịa abịa iji wee weta ihe gbasara nna mmirichukwu nke ndọrọ ndọrọ ọchịchị n’ isi njedebe na steeti ahụ .
N’ ozi ekele ya , eze ọdịnala Ụmụeri bụ Igwe Ben Emeka kpere ka echichi ahụ bụrụ nnukwu ihe agbamume wee nye gọvanọ Obianọ iji gaa n’ ihu n’ ezi ọrụ o ji na steeti ahụ , ebe ọ sitegoro na nke ahụ mara na o nwere ndị kwụ ya n’ azụ .
Iji uwe echichi ahụ wee chọọ gọvanọ Obianọ mma , tinyere egwu ọdịnala dị iche iche a gbara so n’ ihe pụrakarịchara ihe na mmemme ahụ .
Gọvanọ mechaziere wee si n’ ebe ahụ gaba n’ obi eze ọdịnala obodo ya bụ Agụleri , ebe ọ nọ wee zute ndị ichie , ndị echịchị , ndị ojianị na ọtụtụ ndị nkwado ndị ọzọ , ebe a nọzịkwara wee kpeere ya ekpre pụrụ iche iji hụ na nhọpụta ya nke abụọ gara siriri werere .
Ndị Awa Emeela Mmemme Otute Awanigbo , Too Obianọ Maka Ịrụ Ụzọ
Ndị obodo Awa nke dị n’ okpuru ọchịchị Orumba Nọọtụ na steeti Anambra etoona aka na- achị steeti ahụ bụ gọvanọ Willie Obianọ maka inye ọrụ ngo ịrụ ụzọṅahụ si Awa gaa Okpeze gaa Ndiukwuenu gaa Amaetiti na Awgbụ .
Otu onye e ji okwu ya agba izu n’ otu pati APGA n’ obodo ahụ bụ maazị Ambrose Egwuọnwụ mere ka a mara nke a n’ okwu ọ gwara ndị nta akụkọ na mmemme Otute Awanigbo nke ahọ 2017 , bụ nke weere ọnọdụ n’ obi Onoowu obodo ahụ bụ maazị Israel Ezue , ma sị na a rụchaa ụzọ ahụ , na ọ ga- enyere ndị obodo ahụ aka ibupuputaṅihe ha na- akọta n’ ugbo ebe a ga- ere ha .
Onye ahụ selitere isi n’ otu pati APGA kwara arịrị na oke mmiri ozuzo mebisiri ụzọ ahụ mee ka ọ bụrụ agaghị aga , ma kpọọ oku ka a hụ na a rụchara ụzọ ahụ n’ oge iji wee belata ihe nhịa ahụ ndị obodo ahụ na- agabiga .
Ọ kpọkuru ndị obodo ahụ ka kwado gọvanọ Obianọ nke ugboro abụọ ma kpọkukwa ndị Anambra ka ha hụta ọrụ mmepe steeti ahụ dịka ọrụ dịịrị onye ọbụla .
N’ ajụjụ ọnụ a gbara ya n’ oge mmemme , onyeisi ụlọ ọrụ ngo ji ọrụ ahụ , bụ maazị Eveready Freddy onye bịara mmemme Otute ahụ kelere ọchịchị steeti ahụ maka inye ya ohere ịrụ ọrụ ahụ , sị na steeti ahụ na- emezu akụkụ nke ha na nkwekọrịta banyere ọrụ ngo ahụ , ma mekwazie ka a mara na ọ bụ oke mmiri ozuzo mere na a rụchabeghị ụzọ ahụ .
N’ okwu ya , Onoowu obodo Awa bụ maazị Israel Ezue onye bụ isi a hụrụ kwaba okpu na mmemme ahụ sị na Otute Awanigbo bụ mmemme iri ji ọhụụ nke obodo ahụ , bụ otu n’ ime ụzọ e si akwalite ọnatarachi ndị Igbo .
Ọ kpọkuru ndị Igbo ka ha ghara ikwe ka njirimara ha funahị ha , ma dụziekwa ụmụafọ Naịjiria ka ha bụrụ ndị na- eme ihe ga na- akwalite udo na ịdị n’ otu nke ala anyị .
Otu n’ ime ndị bịara mmemme ahụ bụ maazị Patrick Agbator onye sitere steeti Edo , kọwara ndị Igbo dịka ndị hụrụ udo na ịdị n’ otu n’ anya ma dụọ ha ka jigidesie omenala ha na ọnatarachi ha ike , bụ nke magburu onwe ya .
Otu onye sitere obodo ahụ bụ maazị Clement Nwankwo , tinyere eze ọdịnala obodo Akpụgoeze dịnna steeti Enugu bụ Igwe Chris Nwajagụ kpọkuru gọọmenti etiti ndị obodo na ezinaụlọ dị iche iche ka ha guzosie ike megide ihe aka mgba dịịrị ichekwaba ezigbo ọnatachi Chineke ji wee gọzie ha ; ebe maazị Clement Orji and Oriakụ Obioma Onyegbu kpọrọ oku maka ezi obibi ndụ n’ ime obodo iji wee kwalite ịdịkọ n’ otu tọrọ atọ n’ ebe ụmụ mmadụ nọ .
Ndị eze ọdịnala dị iche iche sitere na steeti na mpụga steeti bịara ya bụ mmemme Otute Awanigbo nke ahọ 2017 .
A nọkwazịrị na nnukwu emume ahụ wee gbaa ọtụtụ egwu ọdịnala na egwu mmọnwụ dị iche iche .
Nturu Ugo APGA Ga Akwalite Ezi Ọchịchị Na Ebumnobi Ndị Igbo --- Obianọ
Aka na- achị steeti Anambra bụ gọvanọ Willie Obianọ ekwuona na ọ dị mkpa ka otu pati APGA turu ugo na nhọpụta ahụ na- abịa n’ ihu na steeti ahụ iji wee gaa n’ ihu ịkwalite ezi ọchịchị na ebemnobi ndị Igbo na steeti ahụ .
Ya bụ gọvanọ kwuputara nke a n’ ụlọ ụka St .
Mary ( Katọliki ) dị n’ Ọraukwu n’ okpuru ọchịchị Idemili Nọọtụ nke steeti ahụ n’ ofufe nru dị nsọ achịkọbara iji wee gbaa ọnya ego maka ịrụ ọrụ n’ ụlọ ụka ahụ .
Ọ mere ka a mara na ọ bụ naanị APGA bụ òtù pati ndị Igbo nwere n’ ala Naịjiria ma sịkwa na ọchịchị ya adabeghị mba n’ ụdị ọbụla n’ ịtụpụta ezi atụmatụ mmepe na nke na- kwalite ezi ọnọdụ obibi ndụ ụmụ mmadụ kemgbe ọ banyere n’ ọkwa ọchịchị .
Ọ kpọpụtara ọtụtụ ọrụ dị iche iche ọchịchị ya ji n’ aka n’ Ọraukwu , nke gụnyere ịrụgharị ahịa Eke Oye , ụlọ ahụike n’ Ọraukwu , ịrụ ụzọ ahụ siri Ibenabo gaa Abacha , ịrụgharị ụlọ akwụkwọ Praịma dị n’ obodo ahụ , na ihe ndị ọzọ , tinyere na gọọmenti ya eweela ụmụ afọ obodo ahụ n’ ogoogo ọrụ dị iche iche n’ ọchịchṅnọ ugbu a .
Ọ rịọrọ ndị Ọraukwu ka ha gaa n’ ihu n’ ịkwado ịzọ ọchịchịṅya nke ugboro abụọ ma kwe ha nkwa na ọ gaghị agharịpụ ha .
Ode akwụkwọ ukwu nke steeti ahụ bụ ọkammụta Solo Chukulobelụ , bụ nwa afọ obodo ahụ kwuru na n’ ihi ihe gọvanọ ahụ megoro n’ obodo ahụ , na o nweghị ihe ga- ezù ịkwụghachi ya , karịa ịtụnyere ya akwụkwọ ka ọ chịa nke ugboro abụọ .
N’ okwuchukwu ya , onye Ọzịlarị Bishọọpụ nke achị Dịọsiisi Ọnịsha bụ ' Most Reverend ' Dennis Isizọr kọwara mkpa ọ dị na ndị ụka Katọliki sonyesiri ike na nhọpụta ahụ na- akpụdobe nso na steeti ahụ site n’ ịga ewere mpempe akwụkwọ ikike ha bụ votaas kaadị .
Ka ọ na- anabata ndị bịara ya bụ mmemme , eze ọdịnala nṅobodo ahụ bụ igwe Emeka Ọnụọrah gbara akaebe na mnwogha na ọrụ mmepe niile na- aga n’ ihu na ngalaba niile nke steeti ahụ bụ n’ ihi ezi ọhụhụ ụzọ nke gọvanọ Willie Obianọ , ma sịkwazie na ndị Anambra nwere nnọ ezi onye ndu ñụjuru mmiri ara afọ ma bụrụkwa onye ọnọdụ ụmụ mmadụ na- emetụ n’ obi .
Obianọ Eguzobena Achụmnta Nkwado Maka Ọchịchị Ya Nke Ugboro Abụọ
Ọka bụ isi obodo steeti Anambra deere jii ụbọchị Mọọnde gara aga dịka aka na- achị steeti ahụ bụ gọvanọ Willie Obianọ nọrọ n’ ama egwuregwu Ekwueme wee hibe ma guzobe kpọmkwem amụmà ịchụ nta nkwado ya maka ịzọ ọkwa aka ga- achị steeti ahụ nke ugbo abụọ , n’ aha otu pati APGA .
Ọ gwara igwe mmadụ bịara mmeme ahụ na a ga- ahụtawanye ọtụtụ ọrụ mmepe dị iche iche n’ ọchịchị ya nke ugboro abụọ , ma kwekwa nkwa ịrụ ọdụ ụgbọ elu .
Ọ dụkwara ndị na- atụ akwụkwọ ka ha mezuputa ezi ebumnobi nke Dim Chukwuemeka Ọdụmegwu Ojukwu lagoro mmụọ , site n’ ịtụnyere otu pati APGA .
Gọvanọ Obianọ mere ka a mara na o webatago mmepe zuru ọnụ na steeti site n’ amụmà inye obodo niile dị na ya nde Naịra iri abụọ iji wee họrọ ma rụọ ihe ọbụla masịrị ha , ma kwe nkwa na a ga- ebuli ọnụ ego ahụ ka ọ bụrụzie nde Naịra ise malite n’ ahọ na- abịa abịa .
O kwuru na ihe a ga- eme na ngalaba ọrụ ugbo n’ ahọ anọ na- abịa abịa ga- adị oke egwu karịa nke e megoro eme , n’ ihi na ugbu a , ha na- akọpụta nri dịka osikapa , akpụ , ọkà nyafụ nyafụ , mana n’ ahọ ọzọ , na a ga- enye ndị ọrụ ugbo ọkpụrụkpụ ego ka ha wee malite ịzụ ehi , ewu , ọkụkọ na ụmụ akụ ndị ọzọ
N’ okwu ya , malite n’ ụbọchị ahụ ; ọ sị na ịtụ akwụkọ fọdụrụ naanị mkpụrụ ụbọchị iri anọ na asatọ ka o were ọnọdụ , na o kwesikwara ka ndị Anambra họrọ ịtụnyere ọrụ mmepe na- aga n’ ihu na steeti ahụ karịa ịhọrọ nlaghachi azụ n’ ọnọdụ ihere na ọchịchịrị .
Ọ sị na ya nabatara ndị ya na ha na- azọ ọkwa ahụ ma mee ha ka ha mara na steeti ahụ bụ nke ha niile , maka na nhọpụta ga- abịa ma gaa , mana steeti ga- adịkwa ebe ọ dị .
N’ ihi ya , ọ kọwara na ịzọ ọchịchị ahụ abụghị nke ọnwụ na ndụ , ka e wee ghara ime ka steeti ahụ bụrụ ọgbọ ọgụ , ma ọ bụ wee si na ya kposaa udo tọrọ àtọ a tara ahụhụ wee webata na steeti ahụ .
Ndị ukwu ndị ukwu bịara mmemme ahụ gụnyere onyeisi ụlọ ọba ego ala anyị n’ oge mbụ , bụ Ọkammụta Chukwuma Soludo , onye isi otu ịchụ nta nkwado maka ịhọpụtagharị gọvanọ Obianọ bụ maazị Victọr Umeh , osote aka chịbụrụ steeti ahụ n’ oge mbụ , bụ Virgy Etiaba ; onye zọbụrụ ọkwa gọvanọ na steeti Abịa n’ oge mbụ bụ Dọkịnta Alex Otti ; onye minista na- ahụ maka mgbasa ozi n’ ala anyị n’ oge mbụ bụ maazị Labramn Maku , ọka okwu ụlọ ọgbakọ omebe iwu steet ahụ bụ Oriakụ Rita Madụagwụ , tinyere ndị ọzọ .
Ntụli Aka Anambra : Obianọ Ezùte Buharị
N’ ihi ntụli aka na- akpụdobe nso na steeti Anambra , na iji hụ na ihe niile gara nke ọma , aka na- achị steeti ahụ bụ gọvanọ Willie Obianọ nọrọ n’ ụbọchị Mọọnde wee zute onyeisi ala bụ Muhammad Buharị n’ Abụja , ebe ha nọrọ wee kpaa ihe ụfọdụ maka ya bụ nhọpụta ga- ewere ọnọdụ n’ ọnwa ọzọ .
Ka ọ na- agwa ndị nta akụkọ okwu oge o zutechara onyeisi ala , gọvanọ Obianọ dụrụ ụlọ ọrụ ahụ na- ahụ maka nhọpta ọkwa ọchịchị n’ ala anyị bụ INEC ka ha hụ na e nweghị ihe igwu ojoro nke ụdị ọbụla na nhọpụta ahụ a ga- eme .
Ọ sị na o nweghị mgbe ọbụla ọ bụ ezie na otu pati APGA na- akwado igwu ojoro na nhọpụta ahụ , dịka e siri kọọ , ma sị na nke ahụ bụ asị ọcha ghe anya oghe , na e tinyesigokwa atụmatụ dị iche iche n’ ọrụ iji hụ na nhọpụta ahụ gara siriri werere na n’ ụzọ gheere anya oghe .
Ibe Kachikwu Agbaala Onyeisi Ụlọ Ọrụ NNPC Akwụkwọ n’ Aka Buharị
Onye minista nke ntà n’ ala anyị na- ahụ maka ihe ndị a na- egwuputasị n’ ala bụ Dọkịnta Ibe Kachiukwu edegarala onyeisi ala bụ Muhammad Buharị akwụkwọ ikpesara ya na nwa amadi ahụ bụ onyeisi ụlọ ọrụ NNPC bụ Dọkịnta Maikanti Baru na- eleda ya anya ma na- akpazuga ya n’ akụkụ wee na- arụ ọrụ dị iche iche ọ na- arụ n’ ụlọ ọrụ ahụ .
Maazị Kachikwu mere ka a mara nke a n’ ozi o zigaara onye isi ala gbasaara otu ihe siri gbata kwụrụ na ngalaba ahụ n’ etiti ya na maazị Baru nakwa otu Baru si ahazi ihe n’ ụlọ ọrụ NNPC ahụ .
Ọ sị na Baru anaghị agbaso usoro na ụkpụrụ kwesiri ekwesi were eme dị iche iche ọ na- eme , ma sịkwa na ya bụ nwoke enyela ọtụtụ ọrụ ngo dị iche iche n’ ụlọ ọrụ ahụ , na- emeghị ka ya onwe ya bụ minista mara banyere nke ahụ .
Ike C. Ibe na- agwa ndi Igbo ihe o ga- emere Imo Steeti
Mba Senegal ahọpụtago Aliou Cisse dịka onye nlekwata otu egwuregwu bọọlụ nke mba ahụ
Cisse bụ Kaptin ndị otu bọọlụ mba Senegal mgbe otu ahụ mere ọfụma n’ asọmụpi iko mba ụwa nke e mere n’ afọ 2002 .
Cisse , onye nke dị afọ 38 ugbu a , ga- ewere ọkwa site n’ aka nwoke onye mba Frans , Alain Giresse ,
onye oge ya bịara n’ isi njedebe n’ ọnwa Jenụwarị , mgbe mba Senegal na- achịtaghị aja ọ bụna n’ asọmụmpi iko mba Afrịka nke a zọrọ na mba Ikwetọrial Gini .
Na ndụ ya dịka onye ji egwuregwu bọọlụ eri nni , Cisse gbaara ndị otu Paris St Germain .
O mechara kụọrọ ndị Montpellier nke e nwere na mba Frans , tupu ọ gawazie mba Briten .
Ebe ahụ ka ọ gbaara ndị Birmingham City , yana ndị Portmouth .
Ekele n’ Ala Igbo
Ekele bụ ụzọ mmadụ si ekwupụta ma ọ bụ egosipụta ka obi dị ya nyegara mmadụ ibe ya , mmụọ ma ọ bụ Chi kere ya .
Ọ bụ ime obi e gosipụtara n’ elu ọnụ , ma bụrụkwa echiche e mepụtara n’ omume .
Ekele pụtara ọtụtụ ihe n’ ebe ọtụtụ ndị nọ n’ ihi na ọ bụ ezie na uche bụ uche , mana nghọta dị iche .
Ndị ọbụla nwekwara ụzọ dị iche iche ha si ekele ekele maka na nkụ dị na mba na- eghere mba nri .
Ọ bụkwa ihe ndị na- aghọta ka ha na- asụ .
Ekele ndị ọbụla na- agbakwasịkwa ụkwụ n’ asụsụ ha n’ ihi na ekele niile nwere ụsa .
Onye aghọtaghịkwa ihe e kelere ya apụghị ikwe ekele ahụ , maka na mmadụ abụghị oke ngwere na- ekwe n’ isi nye ihe ọbụla ọ nụrụ ; ma nke a gwara ya ma nke a gwaghị ya .
Nke a pụtara na ndị Igbo , ndị Awụsa , ndị Yoroba , ndị ọcha na ndị agbụrụ dị iche iche na mba ụwa nwere ekele nke ha , n’ asụsụ ha dị iche iche .
N’ ala Igbo , e nwere ụdị ekele dị iche iche , nwee oge e ji ekele ha , ma nwekwa ihe nke ọbụla na- egosipụta .
Iji maa atụ , e nwere ekele ọrụ bụ nke a na- ekele ndị na- arụ ọrụ , dịka : daalụ , ndeewo , jisie ike , ma bụrụkwa nke na- egosipụta otuto na agbam ume nye ndị na- arụ ọrụ .
E nwere ekele onye ihe mere bụ nke e ji akasí mmadụ obi banyere ihe dakwasịrị ya , dịka ndo , dibe , kara obi .
E nwekwara ekele oge ụbọchị , bụ ndị a na- ekele n’ oge dị iche iche n’ ụbọchị , dịka ụtụụ ọma , ehihe ọma , uhuruchi ọma , ka chi fo .
Ndị Igbo nwekwara ekele onye na- eme njem , dịka : ije ọma , ladị mma / laa mma o , jee lọta , ka ọ dị , ije awele .
E wezuga ndị a , ndị Igbo nwegasịzịkwara ọtụtụ ekele ndị ọzọ dị iche iche ha na- ekele na mgbe na mgbe , ọ kachasị n’ oge gboo .
N’ oge gboo , n’ ala Igbo , ihe ndị kacha apụta ihe n’ ekele ndị a niile bụ nghọta , nsọpụrụ , na obi e ji ekele ha .
Na mgbe ochie ahụ , bụ oge elu bụ ala ọsa na oge mmadụ ji uche eme ihe ; ụmụaka nwere nsọpụrụ ma nwekwa egwu , ndị okenye na- ejikọlo ma na- akwanyere onwe ha ugwu iji wee dị mma ikele ekele , ndị mmadụ ghọtakwara ihe ekele pụtara .
Nke a mezịrị na ekele na- atọ ụtọ n’ ọnụ oge ahụ ma na- edozikwa ahụ .
Ige ndị a bụcha ihe a na- ahụta n’ oge gboo .
Mana oge ugbu a , ihe ndị a aghasasịala .
Ụmụaka amaghịzịkwa onye bụ okenye ma ya fọdụzie inwe nsọpụrụ .
Ndị okenye n’ onwe ha adịghịzịkwa ejikọlo onwe ha , ma ya fọdụzie ime ka okenye .
Onye ọbụla na- erezị ugwu ya , na- egoro ihere .
Ndị okenye na- alụtazị ekele n’ ọgụ , ebe ụmụaka na- akwazị ekele dịka iyi .
Ekele wee na- akọzị ọkọ n’ ahụ onye na- ekwe ya , ma na- adụzịkwa ogwu n’ ọnụ onyd na- ekele ya .
Ọ bụzị onye were ọnụ rịọta ekele , o were gịnị kwe ya ?
N’ oge mbụ , nwa agbọghọ hụ okenye ( ọkachasị nwoke ) ka ọ na- aga n’ ụzọ , ọ ga ehu ala kelee ya tupuu ọ gafee .
Ọ bụkwa site n’ ụzọ dị otu a ka ụfọdụ si ahọta nwa agbọghọ nwere nsọpụrụ ha ma ọ bụ ụmụ ha lụrụ , maka na omume onye na- edu ya .
Mana ugbu a , nwata nwa agbọghọ ahụ okenye n’ ụzọ , kama ọ ga- ekele ya ekele ya ekele nkịtị ma ya fọdụzie nke ihukpu ala ; o letọba onye ahụ anya na mkpụrụ anya ma ọ bụ sèé ihu ka nwa enwe imo Ọka gafere , dịka a ga- asị na ọ chọrọ ịgba ya enyi , ma ọ bụ na ya na ndị ka ya jide ego emekọọla ihe .
Ihe ndị a wee bụrụ nnọọ nzuzu dị oke ọnụ ahịa n’ ebe ọtụtụ ndị mmadụ nọ , ọ kachasị ụmụ agbọghọ na ụmụ okorobịa .
Ụfọdụ hụkwuzie mmadụ , ha atụfuo ihu , ma ọbụ malite ịza oku ekwentị ndị mmụọ .
Ekele n’ ala Igbo n’ elu ugbu a bụzịkwa nchi taa arụ , o wee taa , maka onye echetereghị , ọ gaghị ekele .
N’ aka nke ọzọ , ikele ụfọdụ ndị okenye ekele ugbu a bụzị iticha aka n’ akpụkpụ ehi na ịgbasa mmiri n’ elu okwute n’ ihi na obi ọjọọ na ọnụma na- ekojuzịkwa obi ụfọdụ oge niile .
E kelee ha ekelee , ha araa ntị mmanụ ka ngwere aghọ , ọ bụrụ na e keleghị ha , ha achọba onye ga- ebo ibu ọnụma .
Ụfọdụ anaghịzịkwa ekweputa ekele ekweputa ; E kelee ha ụtụtụ , ehihe , abali , naanị ihe a ga na- anụ bụ ' mmn ' .
Ngọzị anaghịzịkwa eso ekele dịka n’ oge gboo maka na onye nkele ejighị obi ya ekele , onye na- ekwe ekwe ejighịkwa obi ya ekwe .
Ihe niile na- adazịkwa nghata nghata ; nkọcha wee na- esozị ekele karị ngọzị dịka ọ dị n’ oge gboo .
Ugbu a bụ oge a ga- ekelechaa onye na- eme njem '' ije ọma '' , ọ pụọ n’ ụzọ o nwee ihe mberede okporo ụzọ , nwụọrọ onwe ya , ma ọ bụ oge a ga- ekelechaa mmadụ " ka chi fo " ma ọ bụ " rahụọ nke ọma " ; onye ahụ lakpuo ụra , o kwogide ọnwụ , nwụọrọ onwe ya .
Nke ahụ wee bụrụ n’ ihi na ekele esighịzị n’ obi apụta .
Ekele bụ ụtọ nwanne .
Eke bụ isi udo .
Ekele bụ onye nye ọ nara .
Ekele bụ nsọpụrụ .
Ekele bụ nghọta .
Ekele bụkwazị omenala .
Ya mere ndị Igbo , ka anyị werenụ ekele kpọrọ ihe ma chukwaa ya dịka otu n’ ime omenala na ejirimara anyị pụrụ iche .
Ọ dịkwa mma ka m mee ka a mara na ekele , oge ụfọdụ abụghị site n’ onye tọrọ ma ọ bụ onye bụ okenye ; ọ bụ ihe mmadụ na- echere mmadụ ibe ya .
Ya bụ na ikele ekele bụ ọrụ dịịrị onye ọbụla n’ ala Igbo -- ma okenye ma ụmụaka .
A sị na a na- egosi nwata awọ n’ ipko okwute , a na- ebibe ya aka .
A sịkwa na ọ bụ nne ewu na- ata agba , nwa ya ana-elere ya anya .
Ngwa ngwa anyị malitere ịghọta uru ekele bara na iji ya kpọrọ ihe , ngwa ngwa ka anyị malitere itinye aka n’ ịkwalite omenala , ezi njirimara na ọdịnala ndị Igbo .
Onye a gwara kwe , a hụ ọzọ , agwakwa ya .
Omenala Igbo ga- adị !
Ịhe karịrị mmadụ 60 anwụọna n’ Afganistan
Ndị agha iyi egwu egbuona ịhe karịrị mmadụ 60 na Kabul yana Ghor .
N’ ụbọchị Fraịdee , abalị 20 nke ọnwa Ọkụtoba , ndị uwe ojii na Kabul kwuputere n’ otu nwoke buuru egbe chịrị mgbọ gawa n’ ụlọ okpukpere chi ndị ụka alakụba Shịa .
Nwoke ọjọọ ahụ kwara mgbọ megide ndị bịara ekpere , gbuo ọtụtụ n’ ime ha , ma merakwa ọtụtụ ndị ọzọ ahụ .
Mmadụ 30 ka a gụtara dịka ndị nwụrụ anwụ , ebe ịhe karịrị mmadụ 45 bụ ndị merụrụ ahụ .
Ndị otu ISIS ekwetego n’ ọ bụ ha kpara mkpamkpa ahụ megide ndị agbụrụ Shịa na Kabul .
N’ akụkọ yiri ibe ya , Mohammad Ikbal Nezami , ọnụ na- ekwuru ndị uwe ojii na Prọvịnsụ Ghor , ekwuona otu nwoke jiri mgbọ ogbunigwe soo onwe ya jere n’ ụlọ ụka ndị alakụba kpasuo mgbọ ugbunigwe ya .
Nwoke ahụ gburu onwe ya , gbukwee ọtụtụ ndị ọzọ bịara na mọskụ ịkpe ekpere .
Ịhe karịrị mmadụ 33 ndị agbụrụ Sunni nwụrụ site na nwakpo ahụ .
Mba Amerịka chọrọ ịmata ịhe gburu ndị soja Amerịka anọ na Niger
Mba Amerịka amalitego ime nnyocha iji mata otu mmiri siri ba n’ opi ugbọgụrụ .
Pentagon , isi ụlọ ọrụ ndị soja n’ obodo Washington agwago ndị nta akụkọ na gọọmenti mba Amerịka na- eme nnyocha ugbu a maka ọnwụ mmadụ anọ ndị soja Amerịka ahụ e gburu na mba Niger , na mpaghara ọdịda anyanwụ mba Afrịka .
N’ izu ụka abụọ gara aga , e gburu ndị agha mba Amerịka anọ na Niger .
Ịhe gbara ndị mmadụ gharịị karịsịa bụ na onye isi ala mba Amerịka , Donald Trump , bụ onye ụwa niile maara ọfụma dịka Oji Twitter Ekwu , ekwughị okwu ọbụna gbasara ọnwụ ndị soja ahụ .
Trump atụpụghị ọnụ na Radio .
Ọ tụpụghị ọnụ na Televishọnụ .
O kwughị cham site n’ ama saiba Twitter , ebe ọ na- adịwaga etinye ọnụ n’ okwu ọbụna gafere nu , ma nke nwere isi , ma nke na- enweghị isi .
Nke a mere ọtụtụ ndị nta akụkọ jiri gbawa ya ajụjụ , iji chọpụta ịhe ọ maara gbasara ọnwụ ndị soja anọ ahụ .
Otu n’ ịme ndị ahụ e gburu n’ agha bụ Sagent La David Johnson , onye anyị nụrụ na Trump akpaghị agwa dịka onye ṅụjuru mmiri ara afọ mgbe ọ kpọrọ nwụnye Johnson n’ ekwe ntị maka isepuru ya maka ọnwụ di ya .
Ịhe karịrị mmadụ 450 , 000 na- eme ngagharị ịwe na Spen
O weghị oge onye isi ọchịchị mba Spen , Mariano Rajoy , kwuchara na Spen ga- eweghara ọchịchị mpaghara Katalonịa ahụ na- achọ ịnwere onwe ya site n’ aka Spen , igwe mmadụ gbakọrọ na mpaghara Katalonịa na Spen dị ịche ịche maka ịme ngagharị ịwe .
N’ ụbọchị Satọdee , abalị 21 nke ọnwa Ọkụtoba , ịhe karịrị mmadụ 450 , 000 gbakọrọ n’ ogige Barcelona Centre n’ obodo Madrid .
Ha pụtara ịme ngagharị ịwe megide mkpebi ahụ gọọmenti mba Spen mere maka ịweghara ọchịchị mpaghara Katalonịa ahụ chọrọ isi na Spen kewara .
Ọtụtụ ndị ahụ na- eme ngagharị iwe jicha flagụ Katalonịa , nke a na- akpọ Estelada n’ asụsụ spanishi .
Ndị uwe ojii na ndị ọlụ nchekwa nke mba Spen ji ụgbọelu helịkọpta na- efeghara n’ ebe niile ahụ a na- eme ngagharị iwe .
Ụfọdụ ndị ahụ na- eme ngagharị iwe na- ekwu n’ olu ike na- asị na ha ejighị ụjọ chaa chaa .
Ịtụ egwu abụghị maka hanwa .
Ha ga- aga n’ ihu n’ ịkpọ oku referendum ahụ ha na- akpọ ka Katalonịa si na Spen kewara , wụrụ mba nke aka ya , ma nọkwara onwe ya .
Onye na- eme ngagharị iwe ajago Donald Trump flagụ mba Rọshịa
Otu nwoke onye mba Amerịka na- eme ngagharị iwe nọrọ n’ isi obodo Amerịka bụ Washington , taa bụ abalị iri abụọ na anọ nke ọnwa Ọkụtoba , kpọọ oku n’ olu ike ka e kpee onye isi ala mba Amerịka ikpe maka inyere ndị Rọshịa aka n’ igwu ojoro n’ oge atụm vootu Amerịka gara aga .
Nwoke ahụ aha ya bụ Ryan Clayton chebiri Trump n’ ogige Capitol Hill , ụlọ ọrụ ndị omebe iwu nke mba Amerịka .
Mgbe Trump na onye isi oche Sineti Amerịka , bụ Mitch McConnell , na- agafe , Ryan chịịrị flagụ ndị mba Rọshịa na- aja Trump .
Ka ọ na- eme nke a , ọ saghepukwere ọnụ ya malite tiwe mkpu n’ oke olu .
Ọ na- ekwu n’ olu bekee Trump is treason !
, nke pụtara na Trump bụ onye arụrụala n’ olu Igbo .
Ụnụ ga- echete na a na- ebo Trump na ndị otu ya ebubo na ya na ndị Rọshịa gbakọrọ aka were gwuo ojoro mere Trump jiri merie Hillary Clinton na ntuli aka ahụ e mere na mba Amerịka n’ afọ gara aga .
Kamgbe ahụ ndị Amerịka mechara nhọpụta onye isi ala , ndị Amerịka ka na- eme nyocha .
E mechara họpụta onye ọkaikpe pụrụ ịche , bụ Robert Mueller , onye ka na- eme nyocha maka nrụrụ aka ahụ a na- eme Trump na ndị Rọshịa ebubo ya .
A gbaana ndị otu Donald Trump abụọ akwụkwọ
Ọkaịkpa pụrụ ịche ahụ a họpụtara na mba Amerịka ka o mee nnyocha maka ebubo ahụ a na- ebo onye isi ala Amerịka , bụ Donald Trump , agbaana ndị otu Trump abụọ , Paul Menafort na Rick Gates akwụkwọ n’ ụlọ ịkpe .
Kemgbe e mechara ntụli aka maka ịhọpụta onye isi ala na mba ahụ , a na- ebo Trump na ndị otu ya ebubo na ha na ndị Rọshịa gbakọrọ aka mee nrụrụ aka , ma ọ bụ gwuo ojoro , nke mere Trump jiri nwete mmeri megide Hillary Clinton n’ afọ gara aga .
Ndị ụlọ ọrụ na- ahụ maka nyocha n’ Amerịka , bụ Federal Bureau of Investigation ( FBI ) , malitere tinyewe anya n’ ebubo ahụ .
Trump tụgharịrị chụọ onye isi ndị FBI , bụ James Comey , n’ ọrụ .
Nke a mere e jiri họpụta Robert Mueller dịka onye okaịkpe pụrụ ịche maka ịme nnyocha .
Mueller na ndị otu ya na- eme nnyocha kemgbe ọnwa ise gara aga .
Taa bụ Mọndee , abalị 30 nke ọnwa Ọkụtoba , Robert Mueller gbara Menafort na Gates akwụkwọ .
Anyị amatachabeghị ihe niile Mueller si mmadụ abụọ ndị ahụ mere .
Kama , anyị na- atụ anya n’ akwụkwọ ahụ a gbara ndị a taa ga- agụnye akparama agwa aka azụ , yana izo usoro nzụkọrịta okwe n’ etiti Menafort na ndị mba Yukren .
Trump akpọna George Papadopoulos onye ashị
George Papadopoulos , otu n’ ịme ndị otu Donald Trump ekwetena n’ ịkpe mara ya .
Robert Mueller , onye nnyocha pụrụ ịche ahụ a họputara maka ịleba anya na nrụrụ aka na igwu ojoro n’ etiti Donald Trump na ndị Rọshịa , kwuputere nke a n’ ụbọchị Mondee , mgbe ọ gbara mmadụ abụọ ndị otu Trump akwụkwọ .
Mueller gbara Paul Menafort , onye bụbu onye isi ndị ọrụ ndọrọdọrọ ọchịchị nke Trump , yana Rick Gates , onye rụkwara Trump ọrụ n’ oge ndọrọdọrọ ọchịchị , akwụkwọ .
Papadopoulos bụ onye mbụ a magoro ịkpe na nnyocha ahụ ndị Amerịka na- eme .
N’ ọnwa Julaị afọ a , Mueller gbara George Papadopoulos ajụjụ ugboro ole n’ ole iji chọpụta ịhe ọ mara gbasara mmekọrịta Trump na ndị mba Rọshịa .
Mueller mechara kpọpụ George Papadopoulos n’ ụlọ ịkpe maka ịtụrụ ndị ọrụ nnyocha FBI ashị .
Papadopoulos mechara kwete na ịkpe mara ya .
A na- atụ anya na Papadopoulos na- enyere Mueller aka n’ ọlụ nnyocha ya kemgbe ahụ , maka ịwetunata ntaramafụfụ dịrị ya na mkpọrọ .
E nwebeghị ịhe anyị nụrụ Papadopoulos kwuru megide Trump ma ọ bụ ndị otu ndọrọndọrọ ọchịchị ya .
Mana , taa bụ Nwenezdee , Trump malitere kpọwa Papadopoulos onye ashị , site n’ ozi o siri na Twitter zipute .
Onye agha ịyi egwu egbuona mmadụ asatọ na New York
O peka mpe , mmadụ asatọ anwụọna , ebe ịhe karịrị mmadụ iri na abụọ merụrụ ahụ na Manhattan , na New York .
Ndị hụrụ mgbe o mere gwara ndị nta akụkọ n’ otu nwoke onye agha iyi egwu jiri ụgbọ ala ya mere mgbọ .
Ọ na- anya aghara aghara n’ okporo ụzọ , n’ etiti obodo , n’ ehihe ọcha .
Ọ malitere na- akụtu ndị mmadụ , ma ndị ji ụkwụ aga , ma ndị igwe , ma ndị ụgbọ ala ibe ya .
Mgbe nwoke ahụ na- akpa mkpamkpa ahụ , ọ na- eti mkpu n’ olu ike , na- asị “ Allahu Akbar . ”
Mgbe ọ na- agwa ndị nta akụkọ okwu maka nke a , onye Meyọ New York , bụ Bill de Blazio , kwuru sị na ihe a bu agha iyi egwu megide mba Amerịka .
Onye obiakpọ agbagbuona mmadụ 26 na Tegzas
Taa bụ Sọndee , abalị 5 nke ọnwa Nọvemba , otu nwata nwoke onye Amerịka , jere gbuo mmadụ 26 n’ ụlọ ụka First Baptist Church , na Sutherland Springs , na Steeti Tegzas .
N’ ihe dịka elekere iri na otu na ọkara , nwata nwoke ahụ gbara afọ 26 , buru egbe agha gawa n’ ụlọ ụka ahụ .
Ọ bara n’ ime ụlọ ụka , ebe ndị mmadụ na- efe Chineke , malite ịkwa mgbọ aghara aghara .
Otu n’ ime ndị nwụrụ anwụ bụ nwata nwanyị dị afọ 14 , nnwa Frank Pomeroy , onye Ụkọchukwu na- elekwata ụlọ ụka ahụ .
Mmadụ 26 nwụrụ anwụ .
Ịhe karịrị mmadụ 20 marụrụ ahụ .
Ndị uwe ojii ekwuona na mgbe nwata nwoke ahụ kpachara arụ ahụ , sizie n’ ụlọ ụka ahụ na- apụ , otu nwoke ọzọ bidebere ụlọ ụka ahụ nso malitere gbawa ya egbe .
Nke a mere o jiri gbaba n’ ịme ụgbọala o jiri bia ebe ahụ , were bọrọ ọsọ .
Ndị uwe ojii kwuru na ha mechara chọta ya ebe ọ nwụrụ anwụ n’ ime ụgbọala ya .
Anyị amatabeghị otu o siri nwụọ .
Egwu bu onye amaghị agba , o kwebe n’ isi .
Ọ bụ ọtọpuru keleke isi .
Egwu bụ ụda ọma a nụrụ na ntị ma bụrụkwa okwu ọnụ a gụrụ agụ , gbaa ya agbaa .
Egwu bụ nri mkpụrụobi , ma bụrụkwa ọgwụ apa ime mmụọ .
Ọ bụ ọgọdọ mkpuchi iwe , maka na egwu bata ọgbọ , ọnụma alakpuo ụra .
A na- ekwe egwu ekwe , a na- ege egwu ege , a na- akụ egwu akụ , a na- agbakwazị egwu agba .
A sị na e kwee egwu emeghị ọkpa n’ ala , ị mara na isi apụtaraghị keleke , maka na e kwee ' yaa ' , a nụghị ' yoo , ị mara na onodo adịghị n’ otu .
Ya bụ na egwu ọma na- adọta ụkwụ .
Ndị obodo dị iche iche nwere egwu ha na- agba , bụkwa nke e jiri mara ha ; dịka a sị na ọkwa mba na- achị n’ olu n’ olu , na ọ bụkwa ihe ndị nwere ka ha ji eme ngala .
Ndị Igbo , ndị Yoruba , ndị Awụsa , tinyere ndị ọcha na ndị agbụrụ / mba ọzọ dị iche iche , nwechara egwu e jiri mara ha , bụ nke ọ ga- abụ onye nụ ozigbo , ọ mara ndị nwe ya .
N’ ihi na a sị na a kọrọ pụọ ama , a kọlaruo ụlọ ; ka e wedata ya n’ ebe ndị Igbo nọ maka na a dịghị ahapụ egwu n’ ụlọ gbaa n’ ama .
Ndị Igbo nwere ụdị egwu dị iche iche e jiri mara ha .
E nwere egwu nkpọkịtị , uhie , egwu ọgbamgbada , egwu ijele , egwu ekpo , egwu adaka , egwu mmọnwụ , ịgbaeze , egwu egedege , tinyere ọtụtụ egwu ndị ọzọ e jiri mara ndị Igbo .
A bịakwa n’ iti egwu , ndị Igbo nwekwara ọtụtụ egwu dị iche iche ha na- eti , nke gụnyere : egwu ogene , egwu ekpiri , egwu ịgbà , tinyere ọtụtụ ndịṅ ọzọ .
Egwu ndị a niile bụgbado egwu e jiri mara ndị Igbo ma bụrụkwa egwu ọdịnala ha .
Egwu ọdịnala ndị a kacha apụta ihe n’ oge gboo n’ ihi na ọ bụghị naanị na ọ na- egosiputa ịma mma nke ọnatarachi ndị Igbo , kama oge ahụ bụ oge ndị na- eti egwu ghọtara ihe ha na- eti .
N’ oge gboo ahụ , egwu ọbụla onye igbo kụrụ na- ejuputaa n’ amamihe , nwee nghọta dị n’ ime ya , na- akọwa ihe ma na- akụzikwa ihe .
Ọ bụ oge a na- echemi echiche ime were akụ egwu , n’ ihi na ndị Igbo na- ti egwu oge ahụ anaghiṅ eti ya ka e were sịchaa na ha tiri egwu , ma ọ bụ ka aha ha were wuo ewuo na mba ụwa , ma ọ bụkwanụ ka wee bute ego niile dị n’ ụwa , bịa dọba be ha .
Ọ bụ ezie na ihe ndị a abụghị ihe mbụ na mbụ ndị a na- ebu n’ obi were eti egwu ; mana oge na- adịghị anya , ihe ndị ahụ niile na- eji aka ha abịa , maka na a sị na ahịa ọma na- ere onwe ya , ma sịkwa na oke ehi anaghị ezo n’ irùrò , maka na ugo gbuzuo , ọ chakee .
N’ oge ahụ , bụ oge elu bụ ala ọsa ; ụmụafọ Igbo a ma ama n’ iti egwu amamihe juputara na ya , ma bụrụkwa ndị aha ha na- ewu ewu n’ ogoogo mba ụwa gụnyere : maazị Oliva De Coqué , Maazị Osita Ọsadebe , Emeka Moroko Mmadụka , Pati Ọbasị , Mike Ejeagha , Nico Mbaga , Teriza Ọnụọra , Orienta Brọdas , Braịtị Chimezie tinyere ọtụtụ ndịṅ ọzọ , ma ndị na- eti egwu ụka ma ndị egxu ọdịnala .
Ndịa na- eji ngwa egwu e jiri mara ndị Igbo wee na- eti egwu , dịka ọja , ekwe , udu , mkpọmkpọ , ịchaka , ogene , ụbọ na ọtụtụ ngwa egwu ndị ọzọ , ma sikwa n’ egwu ha na- akụzi ihe , na- agbazi ihe , ma na- akọwakwa ihe n’ elu n’ ụwa .
Oge ahụ bụ oge egwu nwere , ùgwù , nwee isi na ọdụ , ma bụrụkwa oge a na- akwado akwado tupu agbapụta n’ ihu ọgụ maka na onye emeghị nkwado sụnye isi n’ utokokpiri , o seghị ese , o die edie .
Oge ahụ bụ oge egwu bụ ọgwụ obi mgbu , ọgwụ iwe na ọgwụ ike ọgwụgwụ , maka na onye ọrịa nụ egwu metụrụ ya , o tee n’ ike , ma chezọọ na arịrịa ji ya aka .
E sikwa n’ ụdị egwu dị otu a wee na- belata ihe ọjọọ na- emegasị n’ ụwa n’ oge ahụ , na- akasi obi ma na- akwalitekwa udo na mmekọrịta mmadụ na ibe ya .
A sị na egwu ọma bu akpa uche apụta ọgbọ ; onye tụnye ntị ya , o kere nke ya .
Ihe dịzị ajọ mwute ugbu a bụzị na a hụpụziela igwu mbazụ n’ ala , gwubezie n’ isi ji , e wee na- asụtọsịzị ji asụtọsị , maka na a hapụ ịsụ n’ ikwe sụọ n’ ala ; ma nri ma ofe ebebe aja aja .
Mkpokọta ya bụ na ndị ugbu a ahapụziela ige a na- akụ n’ egwu , kụghara ihe ọzọ .
Egwu wee na- adazị aja aja .
Egwu a na- akụzị ugbu a abụghịzị ka ndị gboo si akụ ya .
Ọ bụ ezie na ihe na- eme mgbanwe , mana ajọ mgbanwe bu ọghọm .
Ndị na- etizị egwu ugbu a na- etizị ọchaa achaa gbute , ọ chaghị acha gbute .
Ihe niile wee na- adazị nghatangha ; maka na e sighị n’ ọdụ agbọ akwụ .
Onye ọbụla na- etizị egwu ugbu a , ma ndị nwere ya dịka ọnatarachi , ma ndị gwọtara nke ha n’ ọgwụ , na ndị na- eti maka na ibe ha tiri , ma ọ bụ ka wee zaa oti egwu , ma ọ bụkwanụ bukọtachaa ego niile dị n’ ụwa .
A sị na ofeke kpuru okwu ọzọ , echichi aghọọ ihe ịchọ mma , maka na ihe a kpọghị onye abụghị akara ya .
Egwu a na- etizị n’ oge ugbu a na- eluzị ilu na ntị , na- edufu edufu , ma na- emebikwa emebi , karịa idozi edozi .
Oge agaala mgbe ndị egwu bụ ndị nkụzi na ndị ozi .
Ihe a na- amazị aka ya ugbu bụ ka a mara onye egwu nke ya ga- aka wee mebi ụmụ mmadụ , juputa n’ ihe arụrụ ala , ma ọ bụ wusaa n’ ogoogo mba ụwa .
Ugbu a bụzịkwa oge mmadụ na- ahapụ itiri Chi ya egwu , ma kọchaba mmadụ ibe ya , kụba asịrị a kwụrụ ụgwọ ya , ma ọ bụ chọba ihe ọ ga- ekote .
Ihe ụfọdụ dịzịkwa mma ya bụ ịkọpịrị ma ọ bụ kụgharịa egwu onye ọzọ kụrụ n’ ụzọ ọzọ , ma bagharịa ya aha , ka o wee zaa nke ha , ma ọ bụ ka ha wee rie otuto , ma ọ bụ zaa ọkụ egwu .
Ọka n’ ọnụ ọgụ n’ ime ndị na- eti egwu ugbu a bụzịkwa ajambele na akụkọ abaghị n’ ihe ka ha ga- akọgide , egwu agwụ .
O nweghị otu ihe ọbụla mmadụ ga- amụta n’ ọnụ ha , rukwaa oge egwu gwụrụ .
Amamihe na nghọta kọzịkwara ụkọ n’ egwu .
A sị na ndị ara juputa n’ ahịa Ọnịsha , ótú Ọnịsha aghọrọ ọmà ara , karịzie ịbụ ọmà ahịa , maka na a kpodo ọgụ isi n’ ala wee gbuo , aja eju onye ọbụla anya .
Ya mere , ndị be anyị , ka anyị laghachinụ azụ n’ ebe anyị si , ma ghọta uru egwu bara na ndụ mmadụ .
Dịka m kwuru n’ ọkwa mba na- áchị n’ olu n’ olu ; ka anyị ghara iji maka na ndị ọzọ na- eme otu ahụ , wee so ha mebe , maka na ọ bụ ezie na anụ yiri onwe ha , mana nke ọbụla nwere ihe ọ na- asọ .
Eleghị anya , ọ naghị agbata ndị mba ọzo n’ uche na e si n’ egwu akwalite omenala , si na ya na- akụzi ihe bura uru , si na ya na- adụ ọdụ , ma sikwazie na ya na- ezi ozi .
Mana ihe ndị a bụ nnọp ihe mbụ ezi nwaafọ igbo ọbụla na- akụ egwu na- ebu n’ uche tupuu o tinye aka na ya , maka na ọkụkọ sị na ya na- ajụwu ajụwu tupu ribe .
Ka anyị mara na nke anyị bụ nke anyị , na ọ bụkwa site n’ egwu naṅihe ndị ọzọ anyị na- eme ka anyị si egosi ụwa ihe anyị bụ , na ihe e jiri mara anyị .
Nke ahụ pụtara na anyị iti egwu abaghị n’ ihe bụ ite onwe anyị ure na ịkọrọ ụwa otu anyị siri dịka njọ , n’ ihi a na- esi n’ isi ahụrụ wee mara ụtọ nsị .
Donald Trump na Kim Jong-un agazịghị enwe nzukọ na Sịngapọ
Onye isi ala mba Amerịka na- ewegharazị onwe ya na nzukọ ahụ Ọ dịburu na mbụ kwete n’ etiti ya na onye isi ala mba Nọt Korịa .
Taa bụ Tọzdee , abalị 24 , nke ọnwa Mee , Trump Trump degara Kim Jong-un akwụkwọ sị na ya achọzịghị isonye na nzukọ ahụ n’ ihi akparama agwa yana ụdịrị ajọ okwu si Kim Jong-un n’ ọnụ apụta kemgbe abalị ole n’ ole .
Trump na Kim Jong-un dịburu na mbụ nwee nkwekọrịta ịnwe nzukọ ịkpa ụbụbọ gbasara otu ndị Nọt Korịa ga- esi kwụsị atụmatụ ịrụpụta ngwa ọgụ nuklịa nke nwere ike ịferu mba Amerịka .
Ha kwekọrịtara ịnwe nzukọ ahụ na Sịngapọ n’ abalị 12 nke ọnwa Juunu .
Nzukọ ahụ kwesịburu ịbụ nke izizi onye isi mba Amerịka na onye isi Nọt Korịa ga- ezute ihu na ihu .
N’ izu ụka gara aga , mba Nọt Korịa na Saụt Korịa kwesịburu ịnwe nzukọ nke ha .
Mana Kim Jong-un mechara kagbu ya n’ ihi na , ka a ka na- akwado nzukọ ndị a , ndị agha mba Amerịka na ndị agha mba Saụt Korịa gara n’ ihu n’ ime ngosipute ike nke ha na- adịbu eme kwa mgbe kwa mgbe .
Kemgbe ahụ ka ndị mmadụ na- atụ anya na nzukọ Trump na Kim Jong-un ahụ agaghị enwe isi .
Kim Jong-un kwuru ho ha na ya agaghị akwụsị atụmatụ nuklịa ya kpam kpam , mana ndị Amerịka aghọtaghị ebe Nọt Korịa gbadoro ụkwụ .
Trump cheburu na ọ bụrụ na ya na Kim Jong-un zute ihu na ihu , nke ahụ ga- eme ka Nọt Korịa kwụsị atụmatụ nuklịa ahụ ha ji na- aka .
A Gbapeela Ahịa Nkwọ Nando A Rụrụ Ọhụụ
Dịka a sị na ihe ọma na- aka mma na ọhà mara , a gbapeela ọmarịcha ahịa Nkwọ ọhụụ ahụ a rụụrụ ndị Nando site n’ aka otu nwaafọ obodo ahụ , bụ Chiifu John Iwunọ .
Ngbape ahịa ahụ bụ nke e mere n’ isi mbido izu ụka a , site n’ oke mmemme dara ụda a chịkọbara n’ ihu ahịa ahụ dị na Nando n’ okpuru ọchịchị Anambra East , iji wee mee ka ọzụzụ na orire malite na ya bụ ahịa .
N’ okwu ya dịka ọ na- agbape ya bụ ahịa , nnukwu onye enyemaka pụrụ iche nyere aka na- achị steeti Anambra n’ ihe gbasaara ọdụ ụgbọala na ụlọ ahịa , bụ maazị Cyril Obianọ , toro Chiifu Iwunọ maka ụdị ọrụ mmepe na ọrụ ime-ime obodo ahụ ọ bagidere na ya , bụ nke ọ kọwara dịka nke dabara adaba n’ ịgbaso ụkpụrụ na atụmatụ ezi ọchịchị nke gọvanọ Willie Obianọ .
Ọ kọwara nke ahụ dịka nke kwesiri nñòmí , ma kpọkuziekwa ndị ọzọ bụ ndị aka ji akụ ka ha ñòmie ụdị akparamagwa na atụmatụ dị otu ahụ , iji wee nye aka n’ ịkwàlite ọrụ mmepe ime-ime obodo .
N’ okwu nke ya na mmemme , ahụ , ya bụ nwa amadi rụrụ ahịa ahụ , bụ Chiifu Iwunọ kọwara na nke ahụ bụ iji bèlata ahụhụ ndị obodo ahụ na- ata na ihe nhịa ahụ ga na- agabiga n’ ịzụ ahịa n’ okpuru ụlọ ahịa ochie ahụ dakpọsịrị adakpọsị , ọ kachasị n’ oge udummiri a .
O mekwazịrị ka a mara na nke ahụ ga- enyekwa aka n’ ịkwàdo ezi atụmatụ mnwogharị na ọrụ mmepe ahụ gọvanọ Obianọ ji n’ aka na steeti ahụ .
Na ntụnye nkè ha n’ otu n’ otu , onyeisi oche na mmemme ahụ , bụ Ọkammụta Kenneth Ọfọkansị na onyeisi ọchịchị obodo Nando , bụ maazị Ignatịus Anago , kelere Chiifu Iwunọ n’ ọrụ ọma ahụ , kpọpụtasịa ọtụtụ uru dị iche iche nke ahụ ga- abara ndị Nando , ma kpekwazie ekpere ka Chineke gaa n’ ihu ịgọzi ya bụ onye ọrụ obi ọma mmaji kwuru mmaji .
Ọmarịcha ahịa ahụ bụ nke nwere ihe ruru àwàrà iri n’ ọnụ ọgụgụ , ma bụrụkwa nke e kwuru na o were ego ruru nde Naịra iri atọ iji wee kwụba ya .
Ọrịa Kánsà : A Dụọla Ụmụnwaanyị Ka Ha Na- Enyocha Ara Ha Oge Ọbụla
A kọwaala mmadụ inyocha ara ya na akụkụ ahụ ya ndị ọzọ nke ọma na oge ọbụla dịka ụzọ pụtakarịchara ìhè a pụrụ isi gbochie ọrịa nrechasị ahụ bụ ọrịa kansa ka ọ ghara ịgbasàwànyè .
Nke a bụ nke e mere ka a mara n’ ọgbakọ nkuzi otu ụbọchị a chịkọbara maka ụmụ agbọghọ na ụmụ akwụkwọ ụmụnwaanyị , bụ nke a kpọrọ " Onyebuchi Chris Ifediora Foundation Health Symposium " , agba nke abụọ ya , bụkwa nke weere ọnọdụ n’ ụlọ akwụkwọ ' Stella Maris Secondary School ' dị n’ Umueri n’ okpuru ọchịchị Anambra East nke steeti Anambra .
Ya bụ ọgbakọ nkụzi , nke isi okwu ya gbakwasara ụkwụ n’ igbòchi ọrịa nrechasị ahụ bụ kansa , dọtara ụmụakwụkwọ nọ n’ ogo dị elu site n’ ụlọ akwụkwọ sekọndịrị niile nke gọọmenti dị na mpaghara Otuọcha , ma bụrụkwa nke a nọrọ na ya wee tọsàá ma kọwasịara ha ihe dị iche iche iche mmadụ kwesiri ịma banyere ọrịa nrechasị ahụ , ihe na- akpata ya , otu e si ama ya , na otu a pụrụ isi gbanarị ya .
N’ okwu ya n’ ogbakọ nkuzi ahụ , nwunye aka na- achị steeti ahụ , bụ Oriakụ Ebelechukwu Obianọ , nke onye nọchitere anya ya bụ Dọkịta Chiọma Ezenyimụlụ tòrò ezi agbam mbọ nke nwa amadi nwe òtù nnọrọ onwe ahụ , bụ Dọkịta Chris Ifedịọra n’ ịkwalite ezi ọnọdụ ụmụnwaanyị , bụ nke ọ kọwara dịka nke na- agbasò ezi ebumnobi nke ọchịchị Govanọ Willie Obianọ na òtù ya onwe ya ahụ bụ CAFE , ma kpọkuziekwa ndị ọzọ bụ ndị aka ji akụ ka ha ñomie ezi akparamagwa ya bụ nwa amadi iji mee ka steeti anyị magbuo onwe ya .
N’ okwu nkè ya , ya bụ nwa amadi chịkọbara ọgbakọ ahụ , bụ Dọkịta Chris Ifedịọra kọwara ezi ọnọdụ ahụ ike dịka otu n’ ime ihe ndị kaachasị mkpà na ndụ mmadụ , ma kọwaa nke ahụ dịka otu n’ ime ihe ndị na- akpali mmụọ ya n’ ihe ahụ ọ na- eme .
O kwekazịrị nkwà na ọ ga- aga n’ ihu n’ ịgbanwe ọnọdụ ụmụ mmadụ na inyekwu ọtụtụ ndị mmadụ òhere agụm akwụkwọ n’ efu , ọ kachasị ndị bi n’ ime ime obodo .
N’ ozi ọ gụpụtara n’ ihe mmemme ahụ , onyeisi ụlọ ọrụ na- ahụ maka agụm akwụkwọ ogo sekọndịrị na steeti ahụ , bụ ' Lady ' Joy Ụlasị mere ka a mara na ịzụ mmadụ n’ akwụkwọ chọrọ mmekọrịta na njikọ aka ọnụ , n’ ihi na naanị gọọmenti apụghị ime nke ahụ .
Ọ dụzịrị ndị nwere ihe ọ ga- éwè , ka ha na- atụnye ụtụ nke ha n’ ịkwàkite ezi ọnọdụ ahụ ike na agụm akwụkwọ na steeti ahụ , ka ụmụ na- eto eto wee na- erita ọtụtụ uru dị na ya .
Na nkuzi o nyere , otu nnukwu onye ahụike nyere nkuzi n’ ebe ahụ , bụ Dọkịta Emmanuel Azụbuike kọwara ihe dị iche iche na- ebute ụdị ọrịa nrechasị ahụ dị iche iche e nwegasịrị , kọwaa njirimara ha , ihe ọ pụrụ iwètara mmadụ nakwa otu a pụrụ isi wee gbanarị ha .
Ndị Ọrụ Ahụike India Ebunyela COOU Ọtụtụ Akụrụngwa Ọrụ Ahụ Ike
Ndị òtù ọtụ ahụ ike nke mbà India , n’ okpuru Rotary International , District 3170 ebunyela ụlọ nkuzi ahụ ike nke mahadum Chukwuemeka Ọdụmegwu Ojukwu dị n’ Amakụ Awka ọtụtụ akụrụngwa e ji arụ ọrụ ahụ ike dị iche iche , bụkwa nke ọnụ ego ya ruru ndé kwùrú ndé Naịra .
Onyinye afọ òfùfò a bụ nke e nyere n’ isi ngwụcha izù ụka gara aga , ma bụrụkwa ótù n’ ime atụmatụ ọrụ ahụ ike ndị òtù ahụ ji n’ aka na steeti ahụ ugbu a , bụ nke mmadụ ruru nàrị atọ n’ ọnụ ọgụgụ sitere na ya wee na- anarakwa ọgwụgwọ n’ efu ugbu a .
Ihe ndị ahụ e butere gụnyèrè igwè e ji enyòcha ahụ , nkè e ji adọ ma ọ bụ na- amịsịsị ihe ezighị ezi n’ ahụ mmadụ , tinyere ọtụtụ akụrụngwa ndị ọzọ .
N’ okwu ya dịka ọ na- enyefè ihe ndị ahụ , onye duru ndị òtù ahụ wee bịa ya bụ ijè , bụ Dọkịta Jorson Fernandes kọwara nke ahụ dịka ótù n’ ime ntụnye nke ndị otu ahụ nà atụmatụ ha ji n’ aka iji kwàlite ezi ọnọdụ ahụ ike ụmụ mmadụ .
O mere ka a mara na òtù ahụ bụ ' Rotary International ' nwèrè ụzọ isii pụtakarịchara ìhè ha si agbata ọsọ enyemaka na mba ụwa na ngàlàba dị iche iche , ma sị na nke kachara dị mkpà n’ ime ha niile bụ ngàlàba ahụ ike , maka na ọ bụ mmadụ dịgodi ndụ , e wee chọba ihe ọ ga- eri .
N’ okwu ya dịka ọ na- anabata ya bụ akụrụngwa , kọmishọna steeti ahụ na- ahụ maka ahụ ike , bọ Dọkịta Josephat Akabụike kwuputara obi añụrị ya nyegara ndị òtù ahụ , tòó ha n’ ihi ọrụ obi ebere ahụ , ma kpọkukwazie ndị ọzọ dị iche iche ka ha ñòmie ya bụ ezi atụmatụ .
O mere ka a mara na ọchịchị steeti ahụ agbago mbọ pụtara ìhè n’ ebe o metụtara ịkwàlite ngalaba ahụ ike ya ka ọ bụrụ ịgbà , ma sịkwazie na akụrụngwa ndị ahụ ga- enyekwazị aka n’ ụzọ dị oke mkpà iji mee ka ya bụ ụlọ ahụ ike bụrụ eji ama àtụ .
Na ntụnye nke ya , onye na- ahụ maka nhàzi ahụ ike n’ ụlọ ọgwụ ahụ , bụ Dọkịta Basil Nwankwọ mere ka amara na ya bụ akụrụngwa ga- enye aka n’ ụzọ dị iche iche iji wee kwàlite ọrụ ahụ ike , inyocha ahụ na inye ọgwụgwọ n’ ụlọ ahụ ike ahụ na- enweghị ihe nhịa ahụ , ma kwekwa nkwà na ha ga- etinye ya n’ ọrụ nke ọma nakwa otu o siri kwesi kwesi .
Òtù Ndị Nta Akụkọ n’ Anambra Amàitela Izu Ụka Ndị Nta Akụkọ
Òtù jikọtara ndị nta akụkọ n’ ala Nigeria , ngàlàba ya nke steeti Anambra amalitela otu nnukwu mmemme omenahọ ha , bụ nke a kpọrọ izuụka ndị nta akụkọ .
Mmemme ahụ bụ nke a malitere n’ isi mbido izu ụka a site n’ ofufe nro pụrụ iche e nwere n’ ụlọ ụka ' Cathederal Church of St .
Faith Awka ' , ma bụrụkwa nke na- ewere ọnọdụ n’ isi ụlọ ọrụ ndị otu ahụ na steeti ahụ , bụ ' Godwin Ezemo International Press Centre ' dị n’ Awka bụ isi obodo steeti Anambra .
N’ okwu ya dịka ọ na- agbape mmemme ahụ , aka na- achị steeti ahụ , bụ gọvanọ Willie Obianọ , nkè onye nọchitere anya ya bụ kọmishọna steeti ahụ na- ahụ maka mgbasa ozi na ịkụziri ọhanaeze ihe ha kwèsìrì ịma , bụ maazị C-Don Adịnụba kọwara ndị akụkọ dịka ndị bara oke uru na ndị nwere ọtụtụ ọrụ chere ha n’ ihu n’ ime ka ọnọdụ ala anyị kawanye mma .
Ọ kpọkuru ndị nta akụkọ ka ha na- agbaso iwu na- achị ọrụ mgbasa ozu , kpachapụ anya n’ otu ha si ebu akụkọ , ma zèéré ịgbasa ozi ụgha na ozi pụrụ iduhie ọha mmadụ , n’ ihi ihe egwu dị iche iche nke ahụ pụrụ iwètà .
Ọ kọwapụtara ezi mmekọrịta dị n’ etiti gọọmenti steeti ahụ na ndị nta akụkọ , kpọpụtasịa ọtụtụ ihe dị iche iche ọchịchị nọ ugbu a na steeti ahụ mepụtagoro n’ ụlọ mgbasa ozi Anambra Broadcasting Service na ụlọ mbipụta akwụkwọ akụkọ National Light , ma kwekwazie nkwa ịga n’ ihi n’ inye ndị ọrụ nta akụkọ nkwàdo na ezi ọnọdụ dị làrịị iji rụọ ọrụ ha otu o siri kwesi ekwesi ; ọ bụnadị dịka ọ kpọkuru ha ka ha zèéré ịgbasa ozi akpọmasị .
Na mbụ n’ ozi ha n’ otu n’ otu , onyeisi oche ndị otu ahụ na steeti ahụ , bụ maazị Emmanuel Ifesinachi nakwa onyeisi oche ndị otu ahụ n’ ala Nigeria , bụ maazị Chris Isiguzo , nke onye nọchitere anya ya bụ osote onyeisi oche òtù ahụ na ngalaba Ch , bụ maazị Petrus Obi mere ka a mara na ebumnobi mmemme ahụ bụ iji lebaa anya n’ otu ndị nta akụkọ si arụ ọrụ ha , ihe ndị gbara ọrụ ha okirikiri na ihe ndị e kwesiri itinyekwu ma ọ bụ iwepù iji mee ka ya bụ ọrụ kawanye mma ma nwekwa mpụta ihe n’ ihe ndị na- emegasị n’ ala anyị ugbu a .
Ha tòrò gọvanọ Obianọ maka ịbụ enyì ndị nta akụkọ na steeti ahụ na ime ka ha nwekwa òhere ọma na ezi ọnọdụ dị làrịị iji rụọ ọrụ ha otu o kwèsiri , ma kpọkukwazie ndị nta akụkọ ka ha hie asaa n’ anya n’ ịgbasa ozi ha , maka na ozi ọbụla mmadụ fesara dịka onye nta akụkọ nwere mpụtàrà .
Mmemme ahụ bụ nke a nọrọ na ya wee nye nkụzi n’ isi okwu na- asị : " Igwù Okwe Ndọrọndọrọ Ọchịchị , Okwu Akpọmasị Na Ndị Nta Akụkọ " , site n’ aka dọkịta Allen Adum ; ma bụrụkwa isi okwu nke onyeisi oche na mmemme ahụ , bụ maazị Chinedu Obidigwe gbakwasara ụkwụ wee kọwaa ndị nta akụkọ dịka ndị nwere ọrụ pụrụ iche n’ ịkwàlite ezi ọchịchị na ime ntụli aka ghe anya oghe n’ ala anyị , ọ kachasị ugbu a nhọpụta ọchịchị na- akpụdòbe nso .
Ndị dị iche iche sonyere na ya bụ mmemme gụnyere : onye ji ọkwa ' Resident Electoral Commissioner ' na steeti ahụ , bụ dọkịta Nkwachukwu Ọrji , nke maazị Leo Nkedife nọchitere anya ya ; onyeisi ụlọ mbipụta akwụkwọ akụkọ National Light , Sà Chuka Nnabụife ; osote onyeisi oche otu jikọtara ndị nta akụkọ na mpaghara ndịda-ọwụwa anyanwụ , ngalaba Ch , bụ oriakụ Edochie Chibọta ; nnukwu onye enyemaka pụrụ iche nye gọvanọ n’ ihe gbaasa ịkwàlite mgbasa ozi ime-ime obodo , maazị Egbuna Amụta , tinyere ọtụtụ ndị ọzọ .
Gọọmenti Anambra Amàlite Ịnwụchikọ Ndị Ji Ụmụaka Arịọ Arịrịọ
N’ agbam mbọ ahụ ọ bagidere iji kpochapụ ịtụ mgbere ụmụaka , inye ụmụaka ọrụ karịrị ha na iji ụmụaka eme ihe ọjọọ dị iche iche , kọmishọna steeti Anambra na- ahụ maka ọdịmma na ihe metụtara ụmụnwaanyị na ụmụ ntakịrị , bụ oriakụ Ndidi Mezue anapụtala ụfọdụ ụmụaka e ji arịọ arịrịọ n’ ụfọdụ ebe dị iche iche na steeti ahụ , ọ kachasị n’ Awka .
Ya bụ nnapụta bụ nke kọmishọna ahụ mere dịka ọ bagidere njem ngagharị n’ ụfọdụ ebe dị iche iche ndị ahụ na- arịọ arịrịọ , bụ nke o sitere na ya wee chọpụta na ọtụtụ ụmụaka ahụ ụfọdụ ndị mmadụ ji arịọ arịrịọ abụghị ndị ahụ mụrụ ha n’ afọ ha , ebe ụfọdụ ndị ahụ na- eme na ha kpùrù isi bụcha ndị na- ahụ ụzọ na ndị ahụ zùrù òkè n’ ezie .
Dịka akụkọ siri kọọ , ụfọdụ ụmụaka ahụ e ji arịọ arịrịọ ahụ bụ ndị a chọpụtara na ha apụghị ịkọwatawu ebe ndị bụ nne na nna ha n’ ezie nọ , ma bụrụkwa ndị e kwùrù na a na- egoro ha n’ ọnụ otu puku Naịra kwà ụbọchị ( site na aka ndị abụghị nne na nna ha ) maka iji ha ga rịọ arịrịọ n’ ebe dịgasị iche iche .
Kọmishọna Mezue gbarụrụ ihu bànyere ajọ ọnọdụ ahụ ma kọwaa ya dịka akparamagwa jọgburu onwe ya nakwa ihe megidere ikike dịịrị mmadụ .
Ọ sị na nke ahụ adabaghị adaba na mbọ ọchịchị nọ ugbu a na steeti ahụ na- agba iji hụ na nwa afọ ọbụla na steeti ahụ nwetara ezi ọnọdụ obibi ndụ .
Ọ kpọkùzịkwara ndị ọzọ na- eme ihe dị òtù ahụ ka ha sepu aka na ya maka na onye ọbụla a ga- enweta na ya ga- abụ onye ga- eji anya ya abụọ wee hụ ntị ya na- ejighị ènyò .
Otu ọ dị ugbu a , a napụtala ụmụaka ruru iri abụọ n’ ọnụ ọgụgụ site na ya bụ ngagharị , ebe ndị ahụ jigasị ha arịọ arịrịọ bụkwa ndị a nwụchikọgoro .
Obianọ Akpọkuo Gọọmenti Etiti Ka Ọ Kwụọ Anambra Ụgwọ O Ji Ya
Ọchịchị steeti Anambra akpọnwèéla gọọmenti steeti etiti ka ọ kwụọ ya ego karịrị ijèri naịra iri anọ o ji ya n’ ụgwọ , bụ ego e jiri dozigharịsị ụfọdụ ụzọ gọọmenti etiti dị na steeti ahụ .
Aka na- achị steeti ahụ bụ gọvanọ Willie Obianọ kpọrọ oku a ọzọ oge ọ gara ileta ka ọrụ si aga n’ okporo ụzọ Ezira–Ụm ' ụọmakụ–Enugwu–Ụmụọnyịa–Achịna , bụ nke dị kilomita iri na abụọ .
O mere ka a mara na ụlọ ọrụ ji ya bụ ọrụ ngó ekwuola na ọ ga- arụchapụ ya bụ ụzọ tupuu isi ngwụcha ọnwa Jenụwarị ahọ na- abịa abịa , ma kwuo na ego agụ gọọmenti etiti ji ya n’ ụgwọ ga- enye aka n’ ụzọ pụtara ìhè n’ ịrụchapụ ya bụ ọrụ , bụzị nke mere o ji akpọku ya ka ọ kwụọ steeti ahụ ya bụ ụgwọ ahụ .
O gosipụtara afọ ojuju ya banyere ogoogo e ji arụ ya bụ okporo ụzọ , bụ nke o kwuru na ọ ga- enye aka kwàlite ọnọdụ mmepe , ezi ọnọdụ obibi ndụ na ọnọdụ akụnụba obodo abụọ ahụ , ma kpọkùkwazie ụmụafọ obodo ahụ ka ha gaa n’ ihu ịkwàdò ọchịchị nọ ugbu a na steeti ahụ na ọrụ ọma dị iche iche o ji n’ aka .
Na ntụnye nke ha n’ otu n’ otu , onyeisi ụlọ ọrụ na- ahụ maka idozisị okporo ụzọ na steeti ahụ , bụ ụlọ ' Anambra Road Maintenance Agency ' , maazị Emeka Okoye na onye ji ya bụ ọrụ ngó , bụ maazị Sammy Mustapha kwuru na a wụọla ihe karịrị otu kilomita na ụma ise nke okporo ụzọ ahụ , waa ọwà mmiri rugoro kilomita abụọ na ụma ise n’ akụkụ ya , tinyere ihe ndị ọzọ pụtara ihè a rụpụtagoro na ya bụ ụzọ .
Ha mekwara ka a mara na dịka otu ihe si aga , na a na- elegara anya na a gà- arụchapụ ya bụ okporo ụzọ n’ oge ahụ e kwuru .
N’ okwu dịkwa ka ibe ya , otu nwa amadi selitere isi na mpaghara ebe ahụ , ma bụrụkwa onye jibụrụ ọkwa dịka osote aka na- achị steeti Anambra n’ oge gara aga , bụ maazị Emeka Sibeudu bunyere gọvanọ Willie Obianọ ụkpa ekele maka mbọ pụtara ihè ọ na- agba n’ ibuli steeti ahụ n’ ezi ọnọdụ mmepe dị elu na- agbanyeghị ọnọdụ ihe isi ike akụnụba ala anyị nọ n’ ime ya ugbu a ; ma kpọkùkwazie ya ka o jide ka o ji , ọ bụnadị dịka o kwere nkwà ịkwàdò ya ka ọ gaa n’ ihu na ha bụ ọrụ ọma o ji n’ aka .
Obianọ Enyela Igwe Ụtụh na Igwe Lilu Asambodo Ịbụ Eze Ọdịnala Obodo Ha
Obodo jupùtara nnọọ n’ añụrị ụbọchị Tuzdee dịka aka na- achị steeti Anambra bụ gọvanọ Willie Obianọ nyere ndị eze ọdịnala abụọ asambodo maka ịbụ igwe obodo ha dị iche iche .
Ndị a bụ eze ọdịnala obodo Ụtụh dị n’ okpuru ọchịchị Nnewi South na eze ọdịnala obodo Liilu dị n’ okpuru ọchịchị Ihiala .
Ya bụ mmemme inye àsàmbodo ahụ bụ nke weere ọnọdụ n’ ebe obibi gọvanọ dị n’ Amawbịa , ma bụrụkwa nke dọtara imirikiti ndị e ji okwu ha agba ìzù , nke gụnyere ndị ọrụ gọọmenti , ndị eze ọdịnala , ndị omebe iwu , ndị enyi , ikwu na ibè na ndị òbòdò abụọ ahụ .
N’ okwu ya dịka ọ na- enye ha asambodo ahụ , gọvanọ Willie Obianọ kọwara ndị eze ọdịnala dịka ndị bara oke úrù na ndị nwere nnukwu ọrụ na ntụnye pụrụ iche n’ ịkwàlite udo n’ obodo .
O kwuru na ọ bụ mmasị ọchịchị ya ịkwàlite ezi mmepe tọrọ àtọ n’ ime-ime obodo dị iche iche , kpọpụtasịa ọtụtụ ụzọ dị iche iche o sigòrò mee nke ahụ , nke gụnyere inye obodo ọbụla nde naịra iri abụọ ugboro abụọ , ka ha wee họrọ ma rụọ ihe bụ mkpà ha , ma kpọkùkwazie ndị eze ọdịnala ahụ ka sonyesie ike n’ ịkwàdo na imezùputa amụmà mmepe ahụ , ọ bụnadị dịka ọ kpọkwara òkù ka e nwee ezi mmekọrịta n’ etiti ha na ndị ji ọkwa ọchịchị obodo ha .
N’ okwu nkè ya , kọmishọna steeti ahụ na- ahụ maka ọchịchị ime-ime obodo na ihe gbasaara echichi ọdịnala , bụ maazị Greg Obi tòrò ọchịchị steeti Anambra maka inye eze ọdịnala abụọ ahụ asambodo , bụ nke ọ kọwara na o mego ka echichi ha na ọnọdụ ha dịka ndị eze ọdịnala zuo òkè , ma kọwakwa nke ahụ dịka nke ga- enye aka n’ ụzọ pụtara ìhè n’ ịkwàlite udo na ọnọdụ mmepe bụ ịgbà n’ obodo abụọ ahụ .
N’ okwu ha n’ otu n’ otu , eze ọdịnala abụọ ahụ , bụ Igwe Peter Ilomụanya nke Ụtụh na Igwe Godson Onyedịrị nke Lilu , bụ ndị ọñụ jupùtara n’ obì kelere gọọmenti steeti Anambra maka inye ha ya bụ asambodo , bụ nke gosiri na ha abụrụgo ndị steeti ahụ mà dịka ndị eze ọdịnala obodo ha dị iche iche .
Ha kwekwazịrị nkwa na site n’ enyemaka Chineke , na ha ga- eji oche eze ha wee kwàlite udo na ọnọdụ mmepe n’ obodo ha dị iche iche na steeti ahụ n’ izugbe .
Ndị dị iche iche sonyere na ya bụ oke mmemme gụnyere okwupụta okwu ụlọ ọgbakọ omebe iwu steeti Anambra , bụ oriakụ Rita Madụagwụ , onyeisi otu jikọtara ndị eze ọdịnala na steeti Anambra ma bụrụkwa eze ọdịnala obodo Ọraifite , bụ Igwe Dan Udeọjị , eze ọdịnala Awka , bụ Obi Gibson Nwosu , tinyere ọtụtụ ndị ọzọ .
A Dụọla Ndị Bi n’ Ime Ime Obodo Ka Ha Na- Echekwa Ihe Gọọmenti Rụụrụ Ha
A kpọkuola ma dụọ ndị obodo dị iche iche ka ha na- echekwaba ihe dị iche iche gọọmenti rụnyere na mpaghara ha nà ngwongwo ndị ọzọ bụ ihe gọọmenti dị na mpaghara ha .
Aka na- achị steeti Anambra bụ gọvanọ Willie Obianọ nyere ndụmọdụ a ma kpọkwa oku a oge ọ gara ịgbape ụfọdụ ihe dị ọchịchị nọ ugbu a na steeti ahụ rụrụ n’ ime-ime obodo dị iche iche .
Ọrụ ndị ahụ a gbapere gụnyere : ebe nlekọta ahụ ike a rụrụ n’ ụlọ mmụta ' Anambra State Polytechnic ' dị na Mgbàkwụ n’ okpuru ọchịchị Awka North , ụlọ ezumeezu a rụrụ n’ Enugwu-Ukwu n’ okpuru ọchịchị Njikọka , ụlọ nlekọta ahụ ike dị na Nrì n’ okpuru ọchịchị Anaọcha , tinyere ọtụtụ ndị ọzọ , ma bụrụkwa ndị a rụrụ n’ okpuru amụma agba nke abụọ nke inye obodo ọbụla nde naịra iri abụọ ka ha wee họrọ ma rụọ ihe bụ mkpa ha .
N’ okwu ya dịka ọ na- agbape , gọvanọ Obianọ nke onye nọchitere ya bụ onye ndụmọdụ ya pụrụ iche n’ ihe gbasaara ọrụ ime-ime obodo , bụ maazị Okey Ezeobi kọwara ọrụ ahụ a na- arụ dịka nke dabàrà adaba n’ usoro na ebumnobi nke ọchịchị ya n’ ịhụ na e nwere mmepe zuru òkè n’ ime-ime obodo dị na steeti ahụ .
O kwuru na ọ bụghị naanị na nke ahụ ga- enye aka ịkwàlite ọdịmma ụmụafọ steeti ahụ , kama na ọ ga- enyekwa aka iwèta mmekọrịta obodo na ibe ya .
N’ okwu nke ya , nnukwu onye enyemaka pụrụ iche nye gọvanọ n’ ihe gbasaara ịrụzùpụta ọrụ , bụ maazị Jeffery Ụbah kọwara ọchịchị nọ ugbu a na steeti ahụ dịka nke na- agbasi mbọ ịkwalite ezi ọnọdụ obibi ndụ ụmụ mmadụ .
O tinyekwara olu n’ ịkpọkù ụmụafọ steeti ahụ ka ha na- echekwaba ihe dị iche iche gọọmenti rụnyere na mpaghara ha .
N’ okwu ha n’ otu n’ otu , eze ọdịnala Enugwu-Ugwu , bụ Igwe Ralph Ekpeh ; onyeisi ọchịchị obodo ahụ , bụ maazị Bonny Ọzọ Nkwuakụ ; eze ọdịnala Mbaukwu , bụ Igwe Peter Anugwu na onyeisi ọchịchị obodo ahụ , bụ maazị Ọzọemena Ọnyiluka kelere gọvanọ Willie Obianọ maka ezi ọrụ o ji n’ aka na steeti , ma kwe nkwa inye ya nkwàdo na ichekwaba ihe ndị ahụ a rụnyesiri ha na mpaghara ahụ .
Afọ Juru M Banyere Otu Ọrụ Sị Aga n’ Àkwà Ohiri Niger Nke Abụọ --- Obianọ
Gọvanọ Willie Obianọ nke steeti Anambra ekwupùtala afọ ojuju ya bànyere otu ọrụ si aga n’ àkwà Ohimiri Niger nke abụọ na ogoogo e ji were arụ ya bụ ọrụ , ma kwe nkwà ịkpọta onyeisi ala Nigeria bụ Muhammadụ Buharị ka ọ bịa werekwa anya ya hụ oge adịghị anya .
Gọvanọ Obianọ kwupùtara afọ ojuju ya ahụ oge ọ gara iji anya ya hụ ka ọrụ si aga n’ ebe ahụ a na- arụ bụ àkwà ụbọchị Tuzdee .
O mere ka a mara na a rụchaa ya bụ àkwà , na ọ ga- enye aka ịkwalite ọnọdụ azụmahịa na ọnọdụ akụnaụba mpaghara ndịda-ọwụwa anyanwụ na ndịda-ndịda anyanwụ ala anyị .
O tòkwazịrị onyeisi ala , bụ Muhammadụ Buharị maka mbọ ọchịchị ya na- agba banyere ya bụ ọrụ , iji hụ na a rụchapụrụ ya , ma gosipụtakwa olile anya o nwere na a ga- arụchapụ ya bụ ọrụ mgbe adịghị anya .
N’ okwu nke ya , onyeisi ụlọ ọrụ ngo Julius Berger ji ya bụ ọrụ , bụ maazị Mr Fredrick Wieser , kọwara na ọrụ ahụ dị àgbà atọ , ma mee ka a mara na gọọmenti etiti akwụọla ego dị ijeri Naịra iri atọ , bụ pasenti iri na ise nke ego ọrụ ahụ .
O mekwazịrị ka na dịka ọchịchị nọ ugbu a n’ ala anyị siri kpebie , na a ga- arụchàpụ ya bụ ọrụ tupuu abalị iri abụọ na asatọ nke ahọ 2022 .
Bishọọpụ Edith Enyere Ndị Ụwa Na- Atụ n’ Ọnụ Aka Site n’ Òtu Ọrụ Obi Ebere Ya
Oke ọñụ dara nnọọ n’ Oko nso nso a dịka onyeisi Bishọọpụ ụka ' Brethren Gathering Ministry ' , bụ Bishọọpụ Edith Elisha Ezenaekwe kesàrà ọtụtụ ihe enyemaka dị iche iche nyegara ụmụnwaanyị , ụmụntakịrị na ndị ụwa na- atụ n’ ọnụ sitere obodo dị iche iche .
Oke mmemme ahụ bụ nke weere ọnọdụ n’ ụlọ ezumezu dị n’ Ụmụezempụ n’ okpuru ọchịchị Orumba North nke steeti Anambra , ma bụrụkwa nke dọtara ụmụnwaanyị na ụmụntakịrị karịrị otu puku n’ ọnụ ọgụgụ .
N’ okwu ya na mmemme ahụ , ya bụ onye ọrụ obi ebere , bụ Bishọọpụ Edith Elisha , kọwara inyere mmadụ aka dịka ihe na- atọ Chineke ezi ụtọ , dịka ọ bụ mmasị ya ka ụmụ mmadụ na- enyerịtara ibe ha aka .
N’ ịgbakwàsà ụkwụ n’ Akwụkwọ Nsọ dịka ọ dị n’ Oziọma Mark 11 : 22 , ọ dụrụ ụmụ mmadụ ka ha nwee ntụkwàsị obi na okwukwe siri ike n’ ebe Chineke nọ ma ghara itinye aka n’ ihe ọjọọ ọbụla , na- agbanyeghị ọnọdụ ọbụla ha hụtara onwe ha n’ ime ya .
O mere ka a mara na ya bụ ọrụ obi ebe na enyemaka bụ nke ọ malitere kemgbe ihe karịrị ahọ iri abụọ gara , site n’ ikèsàrà ndị mmadụ ụfọdụ ihe dị iche iche e ji enyere ndụ aka kwà ahọ ọbụla , wee ruo ugbu a , ma sị na nke ahụ so n’ otu ụzọ pụrụ iche Chineke si eji ya akwara ngwa ọrụ .
Ọ kpọkùkwazịrị ndị ahụ bịara ya bụ ọgbakọ ka ha gbaso udo , ma chọọkwa ọdịmma na mmekọrịta mmadụ na ibe ya , ọ bụnadị dịka ọ kpọkùrù onye ọbụla , ọ kachasị ndị aka ji akụ ka ha cheta ndị dị iche iche ụwa na- atụ n’ ọnụ na mpaghara ebe ahụ ha bì .
N’ okwu nke ha n’ otu n’ otu , onyeisi òtù ọrụ obi ebere na ọrụ enyemaka bụ ' Amaka Care Foundation ' , bụ onyeozi Amaka Akaigwe na onyeisi ụka ' Word Master Assembly , Nnewi ' bụ Bishọọpụ ọkaiwu Rita Amaduche kọwara inyere ụmụ mmadụ aka dịka imezùpụta ọchịchọ obi Chineke na ndụmọdụ Ya nyegara ndị otu Christ .
Ha bunyere ya bụ bishọọpụ ụkpa ekele maka ọrụ ọma na afọ ọma ya , bụ nke ha kọwara dịka ihe kwesiri nñomi , ma kpọkuo ndị Chineke gọziri na ndị ọrụ gọọmenti n’ ogoogo dị iche iche ka na- abàgide n’ atụmatụ ọrụ obi ebere dị òtù ahụ , iji wee bèlata ọnọdụ ihe isi ike a dị n’ ala anyị ugbu a ma mee ka ọnọdụ kawanyere ụmụ mmadụ mma .
N’ okwu nke ya n’ aha ndị dị iche iche ritara úrù n’ atụmatụ ahụ , oriakụ Comfort Ọkụlie sitere steeti Asaba kelere Bishọọpụ Edith maka mmetụta ahụ ọ na- enwe banyere ọnọdụ ndị ụwa na- atụ n’ ọnụ , wee were nwa obere ihe o nwere wee na- enyere ha aka , n’ ụdị ijere Chineke ozi .
O kpekwazịrị ekpere ka Chineke gaa n’ ihu ịkwụghachi ya mmaji kwuru mmaji na ịgbakwa ya ume iji wee rụrụ ọrụ ọma ahụ gaa n’ ihu .
Ihe ndị e kesaara ndị ahụ gụnyere akpa osikapa , ákwà , ego na ọtụtụ ihe oriri ndị ọzọ .
Umeh Akpọkuo Ndị Igbo Ka Ha Na- Akwàlite Asụsụ Na Njirimara Ha
Dịka ọ bụ ihe doro ewu na ọkụkọ anya na asụsụ na omenala Igbo na- anwụzị anwụ , a kpọkuola ụmụ Igbo n’ ebe dị iche iche ka ha na- echekwaba njirimara na omenala Igbo , ka ọ o wee ghàrá ịnwụnyụ anya .
Nwa amadi ahụ na- anọchi anya ọgbọ nta nkwàdo Anambra etiti n’ ụlọ ọgbakọ sineeti ala anyị , bụ maazị Victor Umeh kpọrọ oku a n’ okwu ọ gwara ndị nta akụkọ n’ Enugwu-Ukwu banyere Ịgụ Arọ obodo ahụ mere na Ịgba Ọvala nke eze ọdịnala Agụleri , bụ mmemme ndị ọ kọwara dịka nke magburu onwe ha .
O mere ka a mara na omenala ndị bụ e jiri mara ndị ma bụrụkwa ihe mba jiri karị ibè ya , ma kwaa arịrị na ụfọdụ ihe ndị a niile na- anwụzị anwụ ugbu a .
Ọ kpọkukwàzịrị onye ọbụla bụ ezi nwaafọ Ìgbò ka ọ gbaa mbọ ịkwalite njirimara ya na omenala , ọ kachasị asụsụ Igbo , bụ nke ọtụtụ ndị Igbo na- adịghị asụzị ugbu a .
O toro eze ọdịnala Enugwu-Ukwu bụ Igwe Ralph Ekpe na ògbò ya nke Agụleri , bụ Igwe Christopher Idigo na nzọpụ ụkwụ dike ha na- azọpụ n’ ihe gbasaara asụsụ na omenala Igbo , ma mekwa ka a mara na ha abụọ na- agba ezi mbọ pụtara ìhè kemgbe ha bànyere n’ ọkwa ịhụ na e nwere ezi mmekọrịta n’ etiti okpukperechi ndị otu Christ na omenala Igbo .
O mere ka a mara na oke mmemme abụọ ahụ ( Ịgụ Arọ na Ịgba Ọfala ) ga- enye aka n’ ụzọ pụrụ iche ịkwàlite na ichekwaba njirimara na omenala Igbo , ma kpọkuzie ụmụafọ Igbo ka ha gbasie mbọ n’ ịhụ na omenala Igbo anwụghị .
Obianọ Akpọọ Òkù Ka A Kwàlite Ịdị n’ Otu , Mmekọrịta Obodo Na Ibe Ya
Aka na- achị steeti Anambra bụ gọvanọ Willie Obianọ akpọkuola ndị eze ọdịnala obodo dị iche iche na steeti ahụ ka ha na- akwàlite udo ime-ime obodo na mmekọrịta obodo na ibè ya .
Gọvanọ Obianọ kpọrọ òkù a na mmemme ịgba Ọvala nke eze ọdịnala Agụleri bụ Igwe Christopher Idigo , bụ nke weere ọnọdụ nso nso a Ama Igwe Aguleri dị n’ okpuru ọchịchị Anambra East nke steeti ahụ .
Ọ kọwara udo dịka ihe bara oke uru na mmepe òbodo , ma tòó ya bụ eze ọdịnala maka ezi mbọ pụtara ihè ọ gbagoro iji weta udo tọrọ atọ n’ etiti obodo ya na obodo ndị ọzọ dị n’ okpuru ọchịchị ahụ .
Ọ gara n’ ihu bunye ndị Agụleri ụkpa ekele maka nkwàdo dị iche iche ha na- enye ọchịchị ya , ma kpọkuokwa ha ka ha gaa n’ ihu n’ inye otu ndọrọ ndọrọ ọchịchị All Progressive Grand Alliance ( APGA ) , ọ kachasị na nhọpụta izugbe ahụ na- akpụdobe n’ ala anyị .
Na mbụ n’ ozi Ọvala ya , Igwe Idigo kọwara ịgba ọvala dịka nnukwu mmemme pụrụ iche e jiri mara ndị Igbo .
N’ ihe gbasaara nhọpụta izugbe ala anyị , ọ kwara arịrị otu e si akpàgide ndị Igbo n’ ala Nigeria , ma kpọkuo gọọmenti etiti ka ọ gbaa mbọ tinye uchu n’ ịrụ okporo ụzọ awara awara ahụ siri Enugu gaa Ọnịtsha .
Ọ katọrọ nsogbu ahụ na- adapụtagasị na mpaghara ebe dị iche iche n’ ala anyị , ma dụọ gọọmenti etiti ka ọ mara ihe o mere bànyere nke ahụ iji wee bèlata ya bụ ajọ ọnọdụ .
Ya bụ ịgba Ọvala , nke isiokwu ya bụ " Akụ Eluvego Ụnọ ” bụ nke dọtara ọtụtụ ndị dị iche iche e ji okwu ha agba izú na steeti ahụ , ma bụrụkwa ịgba ọvala nke otu narị na iri na iteghete nke obodo Agụleri .
Oke Ọñụ Adaa Dịka Lọọlọ Ezenneka gbàrà Ahọ Otu Narị
Ọ bụ oge òtùtó , okwu mwulite mmụọ na oke ọñụ dị egwu dịka Lọọlọ Elizabeth Ezenneka mere mmemme nchèta ọgbụgba ahọ otu narị e jiri mụọ ya .
Mmemme ahụ bụ nke weere ọnọdụ n’ ezinaụlọ Ezenneka dị n’ Ebenator n’ okpuru ọchịchị Nnewi South nke steeti Anambra , ma bụrụkwa nke e jiri òfùfè nro pụrụ iche weere ọnọdụ n’ ụlọ ụka St .
Matthew ' s Catholic Church Ebenatọr wee malite .
A nọkwara na ya bụ mmemme wee merùbe ncheta ọgbụgba ahọ iri abụọ e jiri chie Rev .
Fr .
Donatus Iyke Ezenneka echichi dịka ụkọchukwu Oseburụwa .
Na nkenke okwuchukwu ya n’ ofùfè nrò ahụ , ' Monsignor ' Emma Adibe kpọkùrù ndị otu Christ ka ha nwee òkwùkwe ma kwụdosie ike na Chineke , n’ ihi na ọ bụ naanị ya bụ Onye na- enye ndụ .
Ọ kọwara ogologo ndụ na ahụike dịka onyinye na- esi n’ ebe Chineke nọ abịara ụmụ mmadụ , ma kpọkuo onye ọbụla ka ọ kwụdosie ike na Chineke .
N’ okwu mmalite ya , onyeisi oche na mmemme ahụ , bụ maazị Andrew Anasonye tụụrụ nne na nwa ahụ mmamma maka oke ụbọchị dị òtù ahụ .
O mere ka a mara na ọ dịghị mfe mmadụ ịrụ ọrụ ụka ma ọ bụ mmadụ ịdịgide ndụ ruo ahọ otu narị , mee ka a mara na ọ bụ naanị Chineke na- eme ihe niile ahụ , tinyekwuoro ezigbo nri ndị Igbọ Lọọlọ Ezenneka na- eri , bụ nke mere ka ọ gbasie ike .
Ọ dụzịkwara ụmụafọ Igbo ka ha na- eri ezigbo ịri e jiri mara ndị Igbo , n’ ihi na nke ahụ pụrụ ime ka ahụ sie ha ike ma wezùgakwa ụfọdụ ọrịa dị iche iche .
Na mbụ n’ ozi ịtụ mmamma ya , Pope Francis , bụ onye zitere ozi ya site na Rome kelere Chineke n’ ihi ndụ Lọọlọ Ezenneka , bụ onye ọ kọwara dịka agụ nwaanyị , ma kpee ekpere ka Ọ gaa n’ ihu inye ya ezi ahụike , amamihe , na ngọzị n’ ozuzu oke .
N’ ajụjụ ọnụ a gbara ya , ya bụ Rev .
Fr .
Donatus Ezenneka , bụ obere nwa nke Lọọlọ Ezenneka , kọrọ akụkọ banyere ụzọ dị iche iche nne ya sigoro mee ihe gosiri na ọ bụ agụ nwaanyị n’ eziokwu .
Ọ kpọpụtara ọtụtụ ihe obi ebere na ihe inyerịtara mmadụ aka nne ya mepùtàgoro , nke gụnyere : ime ya ka o were ego niile ndị mmadụ nyere ya ụbọchị e chiri ya ụkọchukwu Oseburụwụa wee ga rụọrọ mmadụ ụlọ , bụ nne o kwuru na ọ rahụrụ n’ okporo ụzọ ụbọchị ahụ e chiri ụkọchukwu ; otu o si jụ ma kwechiri na a gaghị eresi ndị mmadụ mmiri ha gbàpuru n’ ezinaụlọ ahụ eresi , bụ nke ha kpebìgoro na ha ga na- eresi ya ndị mmadụ eresi , tinyere ọtụtụ ihe ndị ọzọ o megòrò .
Ọ kwara àrịrị banyere enweghị ezi ọnọdụ ahụike ndị mmadụ nọ n’ ime ya na ihe nhịa ahụ dị iche iche ndị ha na- agabìga , wee kwe nkwà na ha ga- arụ ihe atọ pụtara ìhè n’ aha nne ha , nke gụnyere : ịrụ ebe a ga na- enyòcha ọnọdụ ahụike ndị mmadụ n’ obere ego onye ọbụla ga- akwụnwu , iguzòbè atụmatụ ọgwụgwọ a ga na- eme mbugharị n’ ụlọ n’ ụlọ inye ndị mmadụ ọgwụgwọ , na iguzobe ụlọ ebe a ga na- enyere ndị ụwa na- atụ n’ ọnụ aka site n’ ikesàrà ha nri na ihe oriri dị iche iche na mgbe na mgbe .
Mmemme ahụ bụ nke e jiri asọmpi egwu ekere wee malite tupuu ụbọchị ahụ , bụ nke ndị mpaghara Uhuala tuuru ugo na ya .
Ndị dị iche bịara ya bụ mmemme gụnyere : Archbishop nke Onitsha Archdiocese , bụ " Most Reverend " Valerian M. Okeke , nke onye nọchitere anya ya bụ ' Monsignor ' Emma Adibe ; Bishop Hilary Odili Okeke nke Dayọsiisi Nnewi nke onye nọchitere anya ya bụ ode akwụkwụ Bishọọpụ , bụ " Rev .
Fr . "
Celestine Okonkwo ; Eze ọdịnala obodo Ebenator , bụ Igwe Chinaewubeze Ezejiburu ; onyeisi ọchịchị nke obodo ahụ , bụ maazị Anthony Okechukwu ; Eze ọdịnala obodo Ezinifite , bụ Igwe Samuel Obika , tinyere ọtụtụ ndị ọzọ .
Ọkụ Ọgbụgba Egbuola Ụmụaka Atọ n’ Obosi , Gbarìkọọ Ebe A Na- Añụ Mmanya
Dịka a sị na chi na- abọ , ihe ọjọọ ana-abọta , ọkụ ọgbụgba agbagbuola ụmụaka atọ n’ Obosi dị n’ okpuru ọchịchị Idemili North nke steeti Anambra .
Ya bụ ajọ ọdachi bụ nke dapụtara dịka ọkụ binwùùrù n’ ebe a na- ere ahịa dị na mpaghara okporo ụzọ ' High Tension School ' .
Ụmmaka atọ ahụ bụ ndị e kwuru na ọ bụ otu nne mụrụ ha , ma bụrụkwa ndị ya bụ ọkụ ọgbụgba tara isi ha otu ụbọchị ahụ .
N’ okwu ya bànyere nke ahụ , onye na- ahụ maka mmekọrịta ọhanaeze na ndị uwe ojii na steeti Anambra , bụ maazị Haruna Mọhammed , mere ka a mara na onye nwe ebe ahụ a na- ere ahịa , bụ oriakụ Blessing Nwafọr anọghị ya oge ihe ahụ mere , ma sị na ọ hapụrụ ụmụ ya atọ n’ ime ebe ahụ , bụ ndị ya bụ ọkụ ahụ gbara pịatàà .
Aha ụmụaka atọ ahụ bụ : Chiemerie Nwafọr gbara ahọ ise , Onyedịka Nwafọr gbara ahọ anọ , tinyere Esther Nwafọr gbara ahọ atọ .
Ụmụaka atọ a bụzị ndị e burugoro ozu ha ga tinye n’ ụlọ nchekwa ozu dị n’ ụlọ ahụike Bex , ma ihe butere ya bụ ọkụ ọgbụgba ka bụ ' ọgbara ụwa ngharị " ruo ugbu a , ebe a na- emekwa nnyòcha miri èmì iji wee mara ebe ya bụ ọkụ sìrì wee dapụta .
N’ okwu dịkwa ka ibè ya , ọkụ agbarìkọọla ebe a na- añụ mmanya n’ ụlọ nkwọri àkụ King David dị n’ Awka .
Dịka nnukwu onye nlekọta n’ ụlọ nkwọri akụ ahụ , bụ maazị Peter Ụga siri kwuo , ya bụ ajọ ọkụ ọgbụgba bụ nke màlitere ka o jiri obere ihe gata elekere iri na otu nke anyasị , ma gbarìkọọkwa ihe ọnụ ego ya ruru nde Naịra iri ise .
E kwuru na ihe butere ya bụ ọkụ bụ njekọ eriri ọkụ abụọ nwere , bụ nke yọsara n’ elu ebe ahụ a na- añụ mmanya , bụ nke e jiri akịrịka ( thatch ) wee tụọ , o wee bìnwuru ọkụ ma gbaa gwòò gwòò .
N’ okwu ya bànyere nke ahụ , onyeisi nsọnyụ ọkụ na steeti ahụ , bụ maazị Martin Agbilli mere ka a mara na ọ natara ọtụtụ òkù dị iche iche site n’ aka ndị mmadụ , bànyere ya bụ ọkụ ọgbụgba , bụzị nke mere ka o zìga ndị òtù ọrụ ya ngwa ngwa n’ ebe ahụ wee sọnyụọ ya bụ ọkụ .
Ọ kpọkùzịrị onye ọbụla ka ọ kpàchara anya otu o si eme ihe ụfọdụ n’ oge ọkọchị a , ma dụkwazie ndị na- atụ ụlọ akịrịka ka ha na- eme ka ọ dị àlà ma na- agbakwa ya mmiri oge ọbụla iji zèéré ọkụ ọgbụgba na ọdachi ndị ọzọ .
A Ga- Etecha Ụzọ Isekke–Mbọsị–Azịa–Ụkpọr Tupuu Oge Ùdú Mmiri–Obianọ
Gọọmeenti steeti Anambra emeela ka a mara na ya ga- etecha okporo ụzọ ahụ siri Isekke gaa Mbọsị gaa Azịa wee pụta Ụkpọr tupuu oge ufu mmiri eruo n’ ahọ a .
Gọvanọ Willie Obianọ , bụ aka na- achị steeti ahụ mere ka a mara nke a oge ọ gara ịmara ka ọrụ si aga na ya bụ okporo ụzọ , bụ nke o sikwara na ya wee ga gbapee mmiri a gbapùrù site n’ aka maazị Paschal Agbọdike , bụ onye na- anọchite anya ọgbọ nta nkwàdo Ihiala nke 2 n’ ụlọ ọgbakọ omebe iwu steeti ahụ .
O kọwara ya bụ ụzọ dịka nke ga- eweta mmepe ma mekwa ka ihe dịrị ndị bi na mpaghara ahụ mfe ma ọ bụrụ na a rụchaa ya .
Ọ kpọkùzịkwara ndị mpaghara ahụ ka ha gaa n’ ihu ịkwàdò otu ndọrọ ndọrọ APGA , iji wee gaa n’ ihu n’ ọrụ ọma dị ihe iche na- ewere ọnọdụ ugbu a .
N’ okwu nke ya , Kọmishọna na- ahụ maka ọrụ na steeti ahụ , bụ maazị Marcel Ifejiọfọr kwuru na a na- etinye uchu nke ukwuu na ya bụ ọrụ na ọrụ ngo ndị ọzọ e ji n’ aka ugbu a , ma kwuo na a ga arụchapụ ya bụ ọrụ n’ oge a tụrụ anya ya .
Onye ji ya bụ ọrụ ngo , bụ maazị Philip Eyisi , n’ okwu nke ya , mere ka a mara na ya bụ ọrụ ga- akụrụ ọnụ n’ oge a tụrụ anya , ebe ọ bụ gọọmenti na- eweta ego .
Ya bụ okporo ụzọ bụ nke dị kilomita iri na otu na ụma iri asaa na ise , nwee ọwà mmiri dị kilomita iri na anọ n’ akụkụ ya abụọ , ma bụrụkwa nke e bidoro n’ ahọ 2017 .
Gọvanọ Obianọ nyekwàzịrị maazị Ifejiọfọr ntụzi aka ka e tinyesie ọkụ okporo ụzọ na ya bụ ụzọ ngwa ngwa a rụchara ya .
Ụgbọ Òlòkó Akwọrịkọọ Mmadụ Abụọ n’ Abagana , Bibìé Ọtụtụ Ihe
Dịka e kwuru na ihe onye zùnyere ọ bụrụ akara ya , otu ụgbọ òlòko ( trailer ) akwọọla mmadụ abụọ ka akamụ n’ Abagana dị n’ okpuru ọchịchị Njikọka nke steeti Anambra .
Ya bụ ihe mberede okporo ụzọ bụ nke weere ọnọdụ n’ ihu ụlọ akwụkwọ " National Open University of Nigeria , " dị n’ Abagana .
Dịka ndị ọnọ mgbe o mere siri wee kọọ , nwoke na- akwọ ya bụ ụgbọ òlòko jiri ya wee buru nwunye ya na ụmụ ya abụọ , wee na- efe ka nnụnụ , ( e leghị anya n’ ihi mmanya ma ọ bụ anwụrụ ike ọ ñụrụ ) , wee ruo mgbe ọ pụghị ịjide onwe ya ọzọ ; o wee sukanye isi n’ ebe a na- eregasị ihe dị n’ akụkụ okporo ụzọ ahụ , wee kwọọ mmadụ abụọ zaa zaa .
Ọtụtụ ndị dị iche iche nwètara mmerụ ahụ , ebe ọtụtụ ihe bụkwa ihe e bibìsìrì site na ya bụ ihe mberede ; ma nwoke ahụ na- akwọ ya bụ ụgbọ oloko ka e kwuru na ọ nọgodi n’ aka ndị ọrụ uwe ojii ugbu a .
N’ okwu ya bànyere ihe mberede ahụ , onye na- anọchite anya ọgbọ nta nkwàdo Njikọka nke abụọ n’ ụlọ ọgbakọ omebe iwu steeti ahụ , bụ Maazị Pete Ibidà kọwara nke ahụ dịka nke jọgburu onwe ya , ma kpọkuo ndị na- akwọ ugbọala ka ha na- eji nwayọ , bèlata oke ọsọ , na- adị n’ ịkwọ ụgbọala ha , ma na- aghọtakwa na o nwere ndị ọzọ na- agbakwa na ya bụ ụzọ , iji wee bèlata oke ihe mberede okporo ụzọ .
Otu ọ dị , ndị ụlọ ọrụ ' Anambra Traffic Management Agency ' ( ATMA ) enyela aka bupù ozu ndị ahụ nwụrụ anwụ , bupù ' Keke Na Peep ' na ọtụtụ ihe ndị ọzọ ụgbọ oloko ahụ tigwòsìrì , tinyere ya bụ ụgbọ oloko n’ onwe ya , iji me ka ụzọ gaa .
Gọọmenti Anambra Ga- Etinye Ijeri Naịra Iri N’ Ọrụ Okporo Ụzọ–Obianọ
Gọọmenti Steeti Anambra ekwuola na ọ ga- etinye ego dị ijèri Naịra iri n’ ọrụ okporo ụzọ dị iche iche na steeti ahụ , iji hụ na a rụchapụrụ ha tupuu oge udu mmiri eruo .
Gọvanọ Willie Obianọ kwuputara nke a oge ọ gara ịmara ka ọrụ si aga n’ ebe dị iche iche e ji ọrụ okporo ụzọ n’ okpuru ọchịchị Awka South na Nnewi North nke steeti ahụ , bụ nke ọ nọrọ na ya mee ka a mara ndị ji ọrụ ngo dị iche iche na steeti ahụ ruru iri ise na abụọ n’ ọnụ ọgụgụ .
O kwuru na a ga- etinye ọkụ okporo ụzọ n’ ụzọ ndị ahụ ma a rụchaa ha , ma kpọkuokwa ụmụafọ steeti ahụ ka ha kwàdo ma tụnyere ndị ji aha otu ndọrọ ndọrọ APGA apụta ịzọ ọkwa dị iche iche na steeti ahụ akwụkwọ na nhọpụta izugbe ahụ na- abịa n’ ihu n’ ala anyị iji hụ na ya bụ ọrụ ọmaọ na- arụgasị gara n’ ihu .
N’ okwu nke ya , kọmishọna steeti ahụ na- ahụ maka ọrụ , bụ maazị Marcel Ifejiọfọr mere ka a mara na gọọmenti steeti ahụ enyela ọrụ ngo ịrụ ọrụ okporo ụzọ Esther Obiakọr dị n’ Awka , ma kwuo na ọrụ ga- amàlite ebe ahụ oge adịghị anya .
O kwukwara na e teela ihe ruru kilomita abụọ n’ ime kilomita anọ na ụma iri na iteghete nke okporo ụzọ mahadum " Unizik College of Health Sciences " dị na Nnewi n’ okpuru ọchịchị Nnewi South , ma sịkwa na ya bụ ụzọ ga- eme ka ihe dịrị ụmụakwụkwọ na ndị ọzọ bi na mpaghara ebe ahụ mfé ma a rụchaa ya .
O kwukwara na ebumnobi gọọmenti steeti ahụ bụ ịrụchapụ ọrụ okporo ụzọ dị iche iche e ji n’ aka na steeti ahụ tupuu udu mmiri abịaruo nsó .
Na ntụnye ya , onyeisi otu jikọtara ụmụakwụkwọ na mahadum ahụ , bụ maazị Joseph Okafọr tòrò gọvanọ Obianọ maka ịgbatara ha ọsọ enyemaka na ya bụ ụzọ dị njọ kemgbe , ma kwe nkwà na ụmụakwụkwọ ahụ ga na- enye ya nkwàdo zuru òkè iji hụ na ya bụ ọrụ ọma o ji n’ aka gara n’ ihu .
Ụzọ ndị ahụ gọvanọ gara ịmara ka ọrụ si aga na ha gụnyere okporo ụzọ " Unizik College of Health Sciences " , bụ nke e nyere ọrụ ngo ya n’ ahọ 2015 ; nke siri mahadum Nnamdị Azikiwe dị n’ Awka gaa Amansea , bụ nke dị kilomita atọ na ụma ise , tinyere ọtụtụ ndị ọzọ .
Gọọmenti Anambra Ga- Etinye Ijeri Naịra Iri N’ Ọrụ Okporo Ụzọ–Obianọ
Gọọmenti Steeti Anambra ekwuola na ọ ga- etinye ego dị ijèri Naịra iri n’ ọrụ okporo ụzọ dị iche iche na steeti ahụ , iji hụ na a rụchapụrụ ha tupuu oge udu mmiri eruo .
Gọvanọ Willie Obianọ kwuputara nke a oge ọ gara ịmara ka ọrụ si aga n’ ebe dị iche iche e ji ọrụ okporo ụzọ n’ okpuru ọchịchị Awka South na Nnewi North nke steeti ahụ , bụ nke ọ nọrọ na ya mee ka a mara ndị ji ọrụ ngo dị iche iche na steeti ahụ ruru iri ise na abụọ n’ ọnụ ọgụgụ .
O kwuru na a ga- etinye ọkụ okporo ụzọ n’ ụzọ ndị ahụ ma a rụchaa ha , ma kpọkuokwa ụmụafọ steeti ahụ ka ha kwàdo ma tụnyere ndị ji aha otu ndọrọ ndọrọ APGA apụta ịzọ ọkwa dị iche iche na steeti ahụ akwụkwọ na nhọpụta izugbe ahụ na- abịa n’ ihu n’ ala anyị iji hụ na ya bụ ọrụ ọmaọ na- arụgasị gara n’ ihu .
N’ okwu nke ya , kọmishọna steeti ahụ na- ahụ maka ọrụ , bụ maazị Marcel Ifejiọfọr mere ka a mara na gọọmenti steeti ahụ enyela ọrụ ngo ịrụ ọrụ okporo ụzọ Esther Obiakọr dị n’ Awka , ma kwuo na ọrụ ga- amàlite ebe ahụ oge adịghị anya .
O kwukwara na e teela ihe ruru kilomita abụọ n’ ime kilomita anọ na ụma iri na iteghete nke okporo ụzọ mahadum " Unizik College of Health Sciences " dị na Nnewi n’ okpuru ọchịchị Nnewi South , ma sịkwa na ya bụ ụzọ ga- eme ka ihe dịrị ụmụakwụkwọ na ndị ọzọ bi na mpaghara ebe ahụ mfé ma a rụchaa ya .
O kwukwara na ebumnobi gọọmenti steeti ahụ bụ ịrụchapụ ọrụ okporo ụzọ dị iche iche e ji n’ aka na steeti ahụ tupuu udu mmiri abịaruo nsó .
Na ntụnye ya , onyeisi otu jikọtara ụmụakwụkwọ na mahadum ahụ , bụ maazị Joseph Okafọr tòrò gọvanọ Obianọ maka ịgbatara ha ọsọ enyemaka na ya bụ ụzọ dị njọ kemgbe , ma kwe nkwà na ụmụakwụkwọ ahụ ga na- enye ya nkwàdo zuru òkè iji hụ na ya bụ ọrụ ọma o ji n’ aka gara n’ ihu .
Ụzọ ndị ahụ gọvanọ gara ịmara ka ọrụ si aga na ha gụnyere okporo ụzọ " Unizik College of Health Sciences " , bụ nke e nyere ọrụ ngo ya n’ ahọ 2015 ; nke siri mahadum Nnamdị Azikiwe dị n’ Awka gaa Amansea , bụ nke dị kilomita atọ na ụma ise , tinyere ọtụtụ ndị ọzọ .
A Kpụgharịala Ndị A Na- Enyo Ènyò Na Ha Bụ Ndị Ohi n’ Anambra
Dịka a sị na a gbaghị ìrùrò e kwòrò èkwò n’ anwụ , ọ naghị akpọnwụ ngwa-ngwa , ndị ọrụ uwe ojii na steeti Anambra anwụchikọọla ma kpụgharịa ụfọdụ a na- enyo ènyò na ha bụ ndị ohi .
Ndị ahụ bụ ndị a nwụchikọrọ n’ ime ọnwa a site n’ ebe dị iche iche na steeti ahụ , maka ọtụtụ arụrụ ala n’ akụmakụ dị iche iche .
Kọmishọna ndị uwe ojii na steeti ahụ , bụ maazị Garba Ụmar mere ka a mara nke a n’ okwu ya bànyere nke ahụ , ma sị na ọnụ ọgụgụ ndị ahụ gbàkọtara wee dị iri na abụọ .
Ọ sị na n’ abalị iri na abụọ nke ọnwa Jenụwarị a , na ndị ọrụ nchekwa ' Special Anti Robbery Squad ' ( SARS ) nwụchikọrọ maazị Chimezie Arọnụ , Obiọra na Chibụike Ọmankwụ n’ ime obodo Ire dị n’ Ogidi n’ okpuru ọchịchị Idemili North nke steeti ahụ maka ohi ha zùrù na mgbagbu ha gbàgburu maazị Ifeanyịchukwu Nwanga sitere Ifitedunu , tinyere ọgwụ a gwọrọ agwọ , egbe , mgbọ egbe na ihe ndị ọzọ e nwetasịrị n’ aka ha .
Ọ sị na a nwụchikọkwara maazị Ebuka Emekwite na Uchendụ Afụnwa n’ abalị iri na atọ nke otu ọnwa a maka ohi ha zùrù maazn Linus Emeka , bụ onye ha napụrụ ụgbọala ya n’ ike , tinyere nsụnsụ egbè na ihe ndị ọzọ e nwetàrà n’ aka ha ; ebe e jidekwara Abụchukwu Obiekwe na Michael Okoye n’ abalị iri na asatọ nke ọnwa a , maka iji mgbọ egbe merụọ maazị Michael Victor ahụ , dịka ha na- achọ ịnapụ ya ọgbaa tum tum ya n’ okporo ụzọ ahụ siri Agụlụ gaa Adazi-Nnukwu , tinyere egbe na ihe ndị ọzọ e nwetakwara n’ aka ha .
Dịka a ga- asị na nke ahụ ezubeghị , maazị Ụmar gaara n’ ihu mee ka a mara na n’ abàlị iri abụọ nke otu ọnwa Jenụwarị a , na ndị òtù ọrụ nchekwa ahụ bụ SARS nwụchikọkwara mmadụ anọ , bụ maazị Emeka Iheanachọ , gbara ahọ iri abụọ na ise , Nwobodo Kosichukwu , gbara ahọ iri abụọ na isii , Rapụrụchukwu Ọbụm , gbara ahọ iri abụọ na asatọ , tinyere Ekene Edeh , gbarakwara ahọ iri abụọ na asatọ , maka ohi ha zùrù maazị Mbazue Chizọba , sitere Nsugbè , bụ onye ha napụrụ ụgbọala ' ọkwụ ọtụ ekele eze ' ( Jeep ) ya .
Dịka a na- akpụgharị ndị ahụ , kọmishọna Ụmar kwuru na ya na ndị òtù ọrụ ya na- agbasi mbọ ike esepughị aka , iji hụ na e memìlàrà mpụ , ohi na arụrụ ala na steeti ahụ , site n’ ọtụtụ usoro na atụmatụ dị iche iche , ma sị na ya bụ ịgba mbọ na- amịta nkpụrụ nke ọma dịka a tụrụ anya ya .
Ọ kpọkuzịkwara ndị ohi na ndị ọzọ na- etinye aka n’ arụrụ ala ndị ọzọ dị iche iche ka ha sepu aka ha ngwa-ngwa tupuu aka akpàra ezeku udele ; ma dụkwazie ụmụafọ steeti Anambra ka ha na- agbara ha bụ ndị ọrụ nchekwa àgbà ma na- akpọkùkwa ha site n’ akàrà ekwentị 07039194332 oge ọbụla e nwere ọnọdụ ntụmadụ ma ọ bụ ọnọdụ dị àñaa , iji wee gbatara ha ọsọ ènyèmaka aka ọkụ aka ọkụ .
A Kpọkùó Ụmụafọr Anambra Ka Ha Gaa n’ Ihu Ịkwàdo Otu Ndọrọ-Ndọrọ APGA
A kpọkuola Ndị Anambra na ụmụafọr Igbo niile ka ha gaa n’ ihu ịkwàdò otu ndọrọ ndọrọ ' All Progressive Grand Alliance ' ( APGA ) iji hụ na ya bụ otu ndọrọ-ndọrọ nwètara nturu ùgò dara ụda na nhọpụta izugbe ahụ a ga- eme n’ ala Nigeria nso nso a .
Aka na- achị steeti Anambra , bụ gọvanọ Willie Obianọ mere ka a mara nke a na njem ịsị ' Daalụ nụ ' , bụ nke ọ bàgidere n’ Ụmụnze , dị n’ okpuru ọchịchị Orumba South , bụ ebe o sikwàrà wee gaa Ajalị , bụ isi òbòdo okpuru ọchịchị Orumba North .
Ọ kọwara otu ndọrọ ndọrọ APGA dịka nke e ji ịdị n’ otu mara , dịka otu ezinaụlọ , kwuo na ọ bụ n’ ihi ya ka o ji agawanye n’ ihu n’ itó eto na n’ inweta mmeri dara ụda , ma kpọkuokwa ndị òtù ndọrọ-dọrọ ahụ ka ha gbasò ma jigidekwa ịdị n’ otu ahụ , iji hụ na ndị niile ji aha òtù ahụ azọ ọkwa dị iche iche nwètara mmeri dara ụdà .
O chetaara ndị okpuru ọchịchị Orumba otu ha siri nọrọ n’ enweghị ọkụ ọtụtụ ahọ , wee ruo mgbe ọchịchị ya gbàtara ọsọ enyemaka , bụzị nke mere ka a na- enwe ọkụ gbànyụụ na mpaghara ahụ ugbu a .
Ọ kpọpụtasịrị ihe dị iche iche ọchịchị nọ ugbu a na steeti ahụ mepụtagoro na mpaghara ahụ na ọrụ ngo ndị ọ rụgooro ha , ma rịọ ha ka ha gaa n’ ihu inye otu ndọrọ-ndọrọ ahụ nkwàdó oge ọbụla , ọ kachasị na nhọpụta ahụ na- akpụdòbe nsó .
N’ okwu ha n’ otu n’ otu na njem abụọ ahụ onyeisi oche nchere ogè n’ okpuru ọchịchị Orumba South , bụ maazị Raymond Onyegụ , na ògbò ya nke Orumba North , bụ oriakụ Ify Obinabọ kọwara gọvanọ Obianọ dịka nwoke na- enwe mmetụta bànyere ọnọdụ ụmụ mmadụ , bụ nke o gosipụtagoro na ngalaba niile nke steeti ahụ , ma kwe ya nkwà na ndị Orumba ga- atụnyere APGA n’ ihi na ndị dị iche iche a họpụtara iji aha ya bụ otu ndọrọ-ndọrọ wee zọọ ọkwa bụ ndị tozùrù òkè ma maarakwa nke ekwe na- akụ .
Ndị ọzọ dị iche iche sonyere na ya bụ mmemme gụnyèrè : nwa amadi ahụ jibụrụ ọkwa onyeisi ụlọ ọba ego ala anyị n’ oge gara aga , bụ maazị Charles Soludo ; Kọmishọna steeti ahụ na- ahụ maka gburugburu , bụ maazị Mike Okonkwọ , ògbò ya nke na- ahụ ọrụ , bụ maazị Marcel Ifejiọfọr ; onyeisi ụlọ ọrụ ' Anambra Advertisement and Signage Agency ' , bụ maazị Jude Emecheta , tinyere ọtụtụ ndị ọzọ .
Ọñụ Adaa Dịka A Gbàpere Ebe Nlekọta Ahụike n’ Idemili
Oke ọñụ dara nnọọ n’ Ogidi na n’ Eziowele dị n’ okpuru ọchịchị Idemili North nke steeti Anambra dịka , dịka a gbàpere ebe nlekọta ahụike , bụ nke e dozighàrịrị site n’ aka otu nnọrọ onwe a kpọrọ ' The Challenge Initiative ' ( TCI ) .
Ụlọ ahụike abụọ ahụ bụ nke a maara dịka ' Maternal and Child Health Clinic , Ogidi ' , na ' Eziowele Primary Health Care Centre ' , ma bụrụkwa nke guzoro ugbu a site na njikọ aka gọọmenti steeti ahụ na òtù nnọrọ onwe .
N’ okwu ya dịka ọ na- agbape ha bụ ụlọ ahụike , kọmishọna steeti ahụ na- ahụ maka ahụike , bụ Dọkịta Josephat Akabụike tòrò ya bụ ụlọ ọrụ nnọrọ nwe , bụ nke o mere ka a mara na o teelarị ha jiri kpaba ike na mpaghara mgbago ugwu ala Nigeria , wee ruo mgbe ha bàtàrà na steeti ahụ wee bido ịgbata ọsọ enyemaka , n’ ihe ha ka ọnwa isii gara aga , dịka ụlọ ọrụ na- ahụ maka ahụike na steeti ahụ mèchara ka ha mara maka atụmatụ dị iche iche ha ji n’ aka na ngalaba ahụ , bụkwa nke ụlọ ọrụ ahụ nabàtara .
Ọ kpọpụtasịrị ihe gọọmenti nọ ugbu a na steeti ahụ mepụtagoro na ngalaba dị iche iche na steeti ahụ , site n’ onwe ya na site na njikọ aka ọnụ nke òtu dị iche iche , ma mee ka a mara na ya bụ ọchịchị ga- aga n’ ihu na njikọ aka ahụ , iji hụ na ngàlàbà niile ahụ , ọ kachasị ngalaba ahụike , ga- anọ n’ ogoogo dị oke elu , ma bụrụkwa nke a na- eñòli èñòmí .
N’ okwu nke ya , otu onye selitere isi na ngalaba ahụike n’ Ogidi , bụ maazị Ike Nwosisi kèlèrè gọọmenti steeti ahụ na òtù ' The Challenge Initiative ' ( TCI ) , ma kwuputakwa obi ụtọ ha bànyere ya bụ ọrụ ọma , ọ bụnadị dịka o kwèrè nkwà na ha ga- elekọta ihe ndị ahụ anya nke ọma na otu o kwèsiri .
Ndị otu ' The Challenge Initiative ' bụ ndị e mèkwàrà ka a mara na ha edozigharịala ụlọ ahụike anọ na mpaghara ebe dị iche iche na steeti ahụ , n’ okpurù atụmatụ “ seventy two hours makeover ” .
Ezeobi Enwetala Nkwàdo Ndị Eze Ọdịnala Maka Nhọpụta Na- Abịa Abịa
Nwa amadi ahụ ji aha otu ndọrọ ọchịchị All Progressive Congress ( APC ) apụta ịzọ ọkwa nnọchi anya ọgbọ nta nkwàdo Nnewi South nke abụọ n’ ụlọ ọgbakọ omebe iwu steeti Anambra , bụ maazị Paul Ụzọchukwu Ezeobi enwetala nkwàdo ndị eze ọdịnala ụfọdụ obodo dị iche iche mejùputara ya bụ ọgbọ nta nkwàdo .
Nke a bụ nke e mere ka ọ pụta ìhè na mkpọtụrụ nwa amadi ahụ kpọtụụrụ ndị eze ọdịnala ahụ , n’ otu n’ otu , iji mee ka ha mara ebumnobi ya , ma rịọkwa nkwàdo , ekpere na ngọzị ha dịka ọ na- abàgide na ya bụ ndọrọ-ndọrọ .
N’ okwu ya dịka ya na ndị igwe ahụ na- akparịta n’ ótù n’ ótù , maazị Ezeobi kọwara na ebumnobi ya n’ ịga nọchite anya ndị ọgbọ nta nkwàdo ahụ bụ iji wee wèta mgbanwe pụtara ìhè , zọta ma kesaara ndị ahụ òkè ruuru ha na uru dị iche iche dịịrị ha n’ okpuru ọchịchị onye kwuo uche ya , bụ nke ha amaghị otu e si erisà ma na- ememìla kemgbe ọtụtụ ahọ gara aga , dọta mmepe ma nyekwa ndị ntorobịa na ụmụnwaanyị nkwàdo kwesiri ha .
Ọ kwara arịrị banyere otu ihe esighị agacha otu o kwèsìrì n’ ọgbọ nta nkwàdo ahụ , tinyere ọnọdụ nhịa ahụ dị iche iche ndị mmadụ na- agabìga na mpaghara ahụ n’ ihi anọchiteghị anya ha n’ ụzọ kwesiri ekwesi ; ma rịọkwazie nkwàdo ndị eze ahụ na ndị ha na- achị , iji nweta ntúrú ùgò na ya bụ ịtụ akwụkwọ ga- ewere ọnọdụ mgbe adịghị anya .
Na nzaghachi ha n’ otu n’ otu , eze ọdịnala obodo Ebenatọr , bụ Igwe Chinaewubeze Ezejibùrù na ògbò ya nke Ezinifite , bụ Igwe S. A. C. Obika tòrò maazị Ezeobi maka ịhụta mkpa ọ dị ịbịa kpọtụrụ ha , nke na- egosi na ọ bụ onye anya ruru ala na onye apụghị ịgbakụta ndị mmadụ na ndụmọdụ ha azụ n’ ihe dị iche iche ọ na- abàgide .
Ha kọwara ya dịka nwaokorobịa zuru òkè n’ ume na ọgụgụ isi ma nwekwa ihe ọ ga- ewe iji nye ndị ọgbọ nta nkwàdo ahụ ezi nnọchi anya a tụbara anya ya kemgbe ọtụtụ ahọ , ma kwupùtakwa nkwàdo ha nye ya n’ ozuzu òkè , gọzie ma kpekwara ya ekpere na ya bụ ije ọ na- abàgide .
N’ okwu dịkwa ka ibè ya , maazị Paul Ezeobi gakwara kpọtụrụ ndị ógbè Akala dị n’ Ezinifite n’ okpuru ọchịchị Nnewi South , bụ ebe ọ nọrọ wee kpọpụtasịa ma mee ka o doo anya , ihe dị iche iche ọ na- ezùbe imere ndị ọgbọ ntá nkwàdo ahụ ma o turu ùgò , nke gụnyere ịdọta ọrụ okporo ụzọ dịgasị iche iche , ịzụ na ịkwàdo ọtụtụ ndị ntorobịa n’ ọrụ aka dị iche iche , ịkwàlite ezi ọnọdụ ahụ ike , tinyere ihe ndị ọzọ ọ kpọpụtasịrị bụ mkpa ndị mpaghara ahụ na- agabìgasị , dịka nnyòcha o mèrè siri dị .
Victor Umeh Enye Ọtụtụ Ndị Ntorobịa Ohere Agụmakwụkwọ n’ Efu , Kwàdó Ụmụnwaanyị
Ọ bụ nnọọ oge obi añụrị n’ obodo Ojoto dị n’ okpuru ọchịchị Idemili South nke steeti Anambra dịka nwa amadi ahụ na- anọchi anya ọgbọ nta nkwàdo Anambra etiti n’ ụlọ ọgbakọ omebe iwu sineeti ala anyị , bụ Sinetọ Victor Umeh nyere ụmụakwụkwọ karịrị iri anọ ohere agụmakwụkwọ n’ efu ma nye ụmụnwaanyị iri na atọ ego nkwàdo .
Inye onyinye nkwàdo ahụ bụ nke weere ọnọdụ na mmemme ịbàgide n’ achụm nta nkwàdo Sinetọ Umeh , bụkwa onye ji aha otu ndọrọ ndọrọ ọchịchị ' All Progressive Grand Alliance ' apụtakwa ịnọchite anya ọgbọ nta nkwàdo ahụ na nhọpụta izùgbe ahụ na- abịa n’ ihu n’ ala anyị .
N’ okwu ya n’ oke mmemme ahụ , Sinetọ Umeh kpọpụtasịrị ọtụtụ ihe dị iche o meputagòrò kemgbe ihe erubegị otu ahọ o jiri bughara oche dịka onye nnọchi anya ọgbọ nta nkwàdo ahụ , nke gụnyere ịdọta ka a rụọ mahadum gọọmenti etiti ọzọ , bụ ' Federal University of Education , Agụleri ' na steeti ahụ ; inye ọtụtụ ndị mmadụ ohere agụmakwụkwọ n’ efu ; ime ka na a na- etinyezị ndị Igbo n’ ihe dị iche iche a na- eme na òtù dị iche iche a na- egùzobe n’ ala anyị , tinyere ọtụtụ ihe ndị ọzọ dara ụda o mègoro .
O mere ka a mara na ya esoghị na ndị gara Abụja ịrahụ ụra , kwuo na ya nọ ebe ahụ ịzọta oke ndị ọgbọ nta nkwàdo ya , ndị Anambra na ndị Igbo n’ izugbe , ma kpọkuo ndị mmadụ ka ha kwàdo otu ndọrọ-ndọrọ APGA ma tụnyekwara ya na nhọpụta ahụ na- abịa n’ ihu , iji mee ka ọ dịgide , bụ ọrụ ọma ahụ na- aga n’ ihu ugbu a .
N’ okwu nke ya , onyeisi oche otu ndọrọ-ndọrọ APGA n’ okpuru ọchịchị Idemili South , bụ maazị Felix Ọbụnadike tòrò ya bụ agụ nwoke maka ọrụ ọma ya , kọwaa na ọnụnọ ya n’ Abụja ahụ dị ha ahụ mma , ma kpọkuo ndị obodo niile dị n’ ọgbọ nta nkwàdo ahụ ka ha tụnyere ya nakwa otu ndọrọ-ndọrọ APGA na ya bụ nhọpụta ìzùgbe .
N’ okwu ha n’ otu n’ otu , onyeisi ọchịchị obodo Ojoto bụ maazị Edwin Umeghalụ , nke Akwa-Ukwu , bụ maazị Uchenna Anayọ , na nke Ọbà bụ maazị Mike Nwachukwu bunyere Sinetọ Umeh maka ụzọ dị iche iche o sigoro metụ ndụ ụmụ mmadụ aka ọma , ma kwupùtakwa nkwàdo ha n’ izùgbe nye ya , dịka naanị ụzọ ha nwere iji kwụghach ya ma sị ya jide ka o ji .
NDLEA Anwụchikọọla Mmadụ Iri Abụọ Maka Ọgwụ Ike n’ Anambra
N’ ịgbasò mkpebì ya imemìla ịkpọ ma ọ bụ ịtụ mgbere ọgwụ ike n’ ala anyị , ụlọ ọrụ ahụ a mà àmá n’ ibu agha megide ọgwụ ike , bụ ụlọ ọrụ ' National Drugs Law Enforcement Agency ' ( NDLEA , n’ aha mkpìrìsì ) anwụchikọọla mmadụ iri abụọ a na- enyo ènyò na ha na- atụ mgbere ọgwụ ike na steeti Anambra .
Onyeisi ụlọ ọrụ ahụ na steeti Anambra , bụ maazị Sule Momodu mere ka a mara nke a n’ okwu ọ gwara ndị nta akụkọ ụbọchị Tuzdee n’ Awka , bụ isi obodo steeti ahụ .
Dịka ọ bụ ihe a ma ama na a dịghị aka àkà eje nta agwọ , maazị Momodu kwùrù na ndị ahụ bụ ndị a nwụchikọrọ na ngagharị mberede ndị otu ụlọ ọrụ ahụ mere nso nso a na steeti ahụ , na nkwadobe maka nhọpụta izùgbe na- abịa n’ ihu .
O kwùrù na mkpocha na nzàcha ahụ e mere bụ nke dabàrà adabà nnọọ , n’ ihi mkpùghe ahụ e kpùghèrè na ụfọdụ ndị na- egwu okwe ndọrọ-ndọrọ ọchịchị na- enyegasị ndị ntorobịa ọgwụ ike n’ oge dị ugbu a , ka ha wee ñụọ / kpọọ , chefùo onwe ha ma kpaa aghara ma ọ bụ nwekwa ike ịbàgide n’ ọtụtụ ihe dị iche iche na- ebute nsògbu n’ oge nhọpụta .
O jiri ohere ahụ dọọ ndị na- egwu okwu ndọrọ-ndọrọ aka na ntị , ka ha kwụsị ịkwàdò ma ọ bụ itinye aka n’ ihe ọbụla na- ebute ọgba aghara ma ọ bụ nsògbu na nhọpụta ahụ a ga- eme , ma mekwa ka a mara na ụmụ ọrụ ya ga- agakwa n’ ihu n’ ịbàgide na mkpocha na nzàcha ahụ , wee rukwaa mgbe e memìlachara ndị niile na- etinye aka n’ ịkpọ ọgwụ ike na steeti ahụ .
O kwupùtara njìkere nke ụlọ ọrụ ahụ dị ijikọ aka ọnụ , ya na ụlọ ọrụ nchekwa ndị ọzọ dị iche iche iji hụ na e nwèrè udo na ezi nchekwa , tupuu , e mebe , ma ọ bụ e mechaa nhọpụta ọchịchị ahụ a ga- eme n’ ala anyị , ma mekwazie ka a mara na onye ọbụla a ga- ejide ga- abụ onye a ga- akpụpụ ụlọ ikpe ma were iwu nyụchaa ya anya .
E Jidela Ndị Ọrụ INEC Adịgboloja Na- Egwù Ndị Mmadụ Wàyo
Dịka a sị na ịkpọ ngwere emeghn ihe o jiri bụrụ ịkpọ ngwere , ụmụaka ewere ya mere nri n’ udu mmiri na ọkọchị ; aka akpàrala mmadụ atọ bụ ndị adịgboloja na- ebugharị onwe ha dịka ndị na- arụ n’ ụlọ ọrụ Independent National Electoral Commission , bụ ụlọ ọrụ na- ahụ maka nhọpụta ọchịchị n’ ala anyị .
Mmadụ atọ a , bụ ndị a kpọrọ aha ha dịka Folahan Kaiyewu , Akintunde Ibukun , na Azeez Kazeem bụ ndị a nwụchikọrọ ụbọchị Tuzdee site n’ aka ndị uwe ojii na mpaghara Shomolu nke steeti Lagos , ma bụrụkwa ndị e kwùrù na ha na- agwa ndị mmadụ na ha na- ewe n’ ọrụ , ma na- eresikwazị ha akwụkwọ adịgboloja e ji ewe n’ ọrụ n’ ụlọ ọrụ ahụ , bụ nke ha sì na ya wee na- akapụsị ụmụ mmadụ aka ha dị ọcha ego .
Nnyocha e mere na- egosi na ndị omekome ahụ emeela ihe ahụ ihe dịka otu ọnwa ugbu tupuu aka wee kpàrà , nke ọka n’ ọnụ ọgụ ndị mara na ya bụ ọnyà bụ ndị ụmụakwụkwọ na ndị ọzọ gụchaarala mahadum ma ha enweghị ọrụ , bụkwa ndị nupùtasịrị n’ igwè oge ha nụrụ ozi banyere nnwụchikọ ahụ a nwụchikọrọ ndị arụrụ ala ahụ , wee na- ekwu na ha resiri ha akwụkwọ iwè n’ ọrụ ahụ n’ ọnụ ego dị n’ agbata otu puku Naịra ruo puku Naịra abụọ na narị ise .
N’ okwu ya banyere nke ahụ , okwuputa okwu ndị uwe ojii na steeti ahụ , bụ maazị Chike Oti kọwara na a nwụchikọrọ ndị ahụ site na mkpesa e wètaara ha ụbọchị Tuzdee bànyere nke ahụ , site n’ aka onyeisi ụlọ ọrụ INEC n’ okpuru ọchịchị Shomolu nke steeti Lagos , bụ oriakụ Akinwunmi S. O. , bụ onye mere ka ha mara ebe ndị ahụ nọ arụ arụrụ ala ahụ .
Ihe ndị e nwètasịrị n’ aka ndị ahụ gụnyere akwụkwọ e ji éwè n’ ọrụ INEC , nke dị narị ise na iri na otu , bụ nke ha ka ga- ere ere .
Maazị Oti gara n’ ihu mee ka a mara na a kpụpụla ndị ahụ ụlọ ikpe ma ka tụnyegodi ha n’ ụlọ mkpọrọ , ebe e bùgharịrị ikpe ha ka ọ dị n’ abalị isii nke ọnwa Epùrè ahọ a .
A Dụọla Ndị Na- Achị Ehi n’ Okpuru Ọchịchị Anambra East na West Ka Ha Kwápụ
Dịka a sị na mbịara mbịara emeghị ka mbịara mbịara , di bi ụlọ emee ka di bi ụlọ , e nyela ndị niile na- achị ehi n’ obodo dị iche iche dị n’ okpuru ọchịchị Abambra ' East ' na Anambra ' West ' iwu ka chịkọrọ ehi ha pụọ na mpaghara ahụ ozigbo ozigbo .
Aka na- achị steeti ahụ , bụ gọvanọ Willie Obianọ nyere iwu a n’ okpuru ọchịchị abụọ ahụ n’ okwu ya na njem ịsị ndị okpuru ọchịchị ahụ ' Daalụ nụ ' maka nkwàdo dara ụda ha nyere ya na otu ndọrọ ndọrọ ọchịchị APGA na nhọpụta ọkwa gọvanọ ahụ e mere na steeti ahụ .
O mere ka a mara na òtu pụrụ iche e hibèrè maka ilebà anya na nsogbo ahụ na- adapụtakarị n’ etiti ndị na- achị ehi na ndị ọrụ ugbo na mpaghara ahụ ga- ahụ na e mere nke ahụ n’ ụzọ ikpe nkwụmọtọ site n’ ịhụ na a kwụgharachiri ndị ọrụ ugbo ahụ ụgwọ maka ihe ha kọrọ n’ ubì e bibìsìrì ebibi , ka udo wee chịa .
N’ ịgbasò udo na iji hụ na otu ndọrọ ndọrọ APGA nwetara mmeri dara ụda na nhọpụta izugbe ahụ na- abịa n’ ihu , Gọvanọ Obianọ nọkwara n’ ọgbakọ ahụ wee mághèpù mmachi ahụ a màchìrì mmadụ atọ ndị ụlọ ọgbakọ omebe iwu steeti ahụ n’ otu ndọrọ ndọrọ APGA , bụ maazị Harford Oseke , maazị Ikem Ụzọezie na maazị Victor Okoye .
Ọ kpọkùzịrị onye ọbụla ka ọ kwàdo ma tụnyere otu ndọrọ ndọrọ ahụ na nhọpụta ahụ na- abịa abịa .
N’ akụkụ nke ha , onyeisi oche otu ndọrọ ndọrọ APGA n’ ala anyị , bụ Ọzọnkpụ Victor Oye , kọmishọna steeti ahụ na- ahụ maka ọrụ , bụ Maazị Marcel Ifejiọfọr na ògbò ya nke na- ahụ maka ihe gbasaara okpuru ọchịchị na echichi ọdịnala gara n’ ihu kpọpụtasịa ihe dị iche iche ọchịchị nọ ugbua na steeti ahụ n’ okpuru otu ndọrọ ndọrọ APGA mepụtagoro , ma kwupùta mkpa ọ dị ịtụnyere ndị ji aha otu ndọrọ ndọrọ ọchịchị ahụ azọ ọkwa dị iche iche na nhọpụta ahụ na- abịa n’ ihu .
N’ otu aka ahụ , ndịisi oche nchere oge n’ okpuru ọchịchị abụọ ahụ , bụ maazị Pius Ifeadị na Maazị Sylvester Okafọr bunyere gọvanọ Obianọ ụkpa ekele maka ọrụ ọma ọ rụgoro , na mgbata ọsọ ọ gbataara ha , ọ kachasị n’ oge ahụ iju mmiri wakpòrò ndị mpaghara ahụ , kwuo na nsogbu ndị na- achị ehi na- enye na mpaghara ahụ na- akawanye njọ kwà ụbọchị , ma kwupụtakwa nkwàdo ha nye otu ndọrọ ndọrọ ọchịchị APGA .
Ụlọ Omebe Iwu Anambra Azọpụ Ụkwụ Igbòchi Oke Ọnwụ Na- Esite N’ Ihe Mberede Okporo Ụzọ
Dịka a sị na owètara ihe na- azọ ndụ azọọlarị ndụ azọọ , ụlọ ọgbakọ omebe iwu steeti Anambra azọpụla ụkwụ dike igbochi oke ọnwụ ekwesighị ekwesi a na- anwụ n’ ihi n’ ihe mberede okporo ụzọ , site n’ iwepute atụmatụ iwu ga- ahụ na onye ọbụla na- akwọ ụgbọala na steeti ahụ ga- enwerịrị akụrụngwa e ji enye ọgwụgwọ mbụ tupu e buru ya gaba ụlọ ọgwụ , bụ ' First Aid Kits ' n’ ime ụgbọala ya oge niile ma burukwa ya na- aga ebe ọbụla ọ na- aga .
Mkpebi ahụ na nzọpụ ụkwụ ahụ bụ nke e mere ụbọchị Tuuzdee ma bụrụkwa nke sitere n’ atụmatụ iwu e wepụtara site n’ aka onye na- anọchi anya ọgbọ nta nkwàdo Ọnịtsha North nke abụọ n’ ụlọ ọgbakọ omebe iwu ahụ , bụ maazị Edward Ibuzọ .
N’ okwu ya dịka ọ na- akọwa atụmatụ iwu ahụ nke ọma , maazị Ibuzọ , onye rụtụrụ aka n’ amụma iwu ' National Road Traffick Regulation Act ' nke ahọ 2012 kwuru na nke ahụ ga- enye aka n’ ụzọ pụrụ iche ịzọta ndụ ndị mmadụ ndị na ibèlàtà ọtụtụ ọnwụ ekwesighị ekwesi a na- anwụ ma e nwee ihe mberede okporo ụzọ .
O mere ka a mara na ọtụtụ ọnwụ dị iche iche ndị mmadụ na- anwụzị ugbua site n’ ihe mberede okporo ụzọ bụ nke ọtụtụ n’ ime ha akaraghị ịnwụ ma ọ bụrụ na e nyere ha ọgwụgwọ mbụ tupuu e buru ha gaba n’ ụlọ ọgwụ , n’ ihi na ọ bụ naanị obere ihe ka ọ na- ewe iji zọta ma ọ bụ tụfuo ndụ mmadụ , ma kpọkwazie òkù ka a kwàdo ya bụ atụmatụ iwu ma tinye ya n’ ọrụ nke ọma iji bèlata ya bụ ajọ ọnọdụ ọnwụ ike .
N’ okwu ha n’ otu n’ otu n’ ịkwàdò ya bụ atụmatụ iwu ahụ , onye na- anọchite anya ọgbọ nta nkwàdo Nnewi North , bụ maazị Kenneth Anazodo , ogbo ya nke na- anọchite anya Dunukọfịa , bụ maazị Lawrence Ezeudu , tinyere maazị Timothy Ifedịọramma nke Njikọka nke mbụ na maazị Benson Nwawulu nke Ọgbaru nke mbụ , kọwara ya dịka nke magburu onwe ya n’ ihi ọtụtụ uru nke ahụ ga- eweta , ma kpọkwa òkù ka a kọwaara ọhanaeze banyere ya bụ atụmatụ nke ọma ma nwekwa ezi njikọ aka ọnụ na mmekọrịta nke ụlọ ọrụ dị iche iche na ọhanaeze iji hụ na ebumnobi nke ya bụ ọmarịcha atụmatụ bụ nke ga- abịa na mmezù .
Ụlọ omebe iwu ahụ sitezịkwara n’ atụmatụ iwu ahụ kpọkuo aka na- achị steeti ahụ , bụ Gọvanọ Willie Obianọ ka o nye kọmishọna na- ahụ maka njem okporo ụzọ na ụlọ ọrụ ndị ọzọ nke ahụ metụtara ntụzi aka iji hụ na a malitere imezùpụta ya bụ atụmatụ ozigbo .
A nọkwara na nnọkọ ahụ , nke ọka okwu Rita Madụagwụ nọ n’ isi ya wee nabata mkpesa na atụmatụ e wètara site n’ aka onye na- anọchite anya ogbo nta nkwàdo Ekwusigo , bụ maazị Onyebụchi Ọffọr , banyere ihe na- eme na ya bụ okpuru ọchịchị ugbua .
Ụlọ omebe iwu ahụ sitere na nke ahụ wee nye Maazị Ikenna Ọfọdeme , ( bụ onye nọrọ nso-nso a wee gbaa arụkwaghịm n’ ọkwa ya dịka onyeisi oche nchere oge n’ okpuru ọchịchị Ekwusigo ) ntụzi aka ka o nyefee ihe niile o jiri rụ ọrụ n’ aka onyeisi nhàzi n’ okpuru ọchịchị ahụ , bụ onye ga na- arụgodi ọrụ ugbua n’ ọnọdụ onyeisi oche nchere oge , wee ruo mgbe e wepụtara onye ọhụụ site n’ aka Gọvanọ Obianọ , bụ onye ha bụ ụlọ omebe iwu ga- enyòchakwa tupuu a nabàta ya .
Ụlọ omebe iwu ahụ nyèkwara otu nwoke a kọwara dịka Maazị Uchenna Elọdịmụọ iwu ka ọ kwụsị ibugharị onwe ya dịka onyeisi oche ọhụụ nke okpuru ọchịchị ahụ , bụkwa nke onye ọbụla katọrọ ma kọwaa dịka akparamagwa jọgburu onwe ya , n’ ụzọ ọbụla e siri tụlee ya .
Adị M Nnọ Ka Akpa Amụ Ebule -- Dino Melaye
Dịka a sị na ọ na- abụ mmadụ lechaa ndụ ya anya , o were aka ya nye onwe ya aha , otu nwa amadi ahụ a na- anụ aha ya anụ n’ igwù n’ okwe ndọrọ ndọrọ ọchịchị n’ ala Nigeria , ma bụrụkwa onye na- anọchite anya ọgbọ nta nkwàdo mpaghara Ọdịda Kogi ( Kogi , West ) n’ ụlọ ọgbakọ Sineeti ala anyị , bụ maazị Dino Melaye ekwuola na ya dị nnọọ ka akpa amụ ebule ( oke atụrụ ) , dịka o lechaara anya n’ ihe megoro na ndụ ya nsó-nsó a .
Maazị Melaye kwuputara nke a n’ ozi ọ kụpụrụ ụbọchị Tuzdee site n’ akara nzìkọrịta ozi ' Instagram ' ya .
N’ ịkọwaru nke ahụ n’ isi , o mere ka a mara na ihe e jiri mara akpa amụ èbùlè bụ na a yọgharịchaa ya elu yọgharịchaa ya àlà , ọ kwụrụkwa ebe ọ kwụ , na ọ gaghị ada ada ma ya fọdụzie ịkwụsị ịrụ ọrụ .
N’ iwète nke ahụ na ndụ ya , o kwuru na na- agbanyeghị ihe ọ sọrọ sị yọgharịba ma ọ bụ chịgharịba ya , e mechaa ihe niile ahụ , na ya ka ga- akwụrụkwa ebe ọ kwụ , dịka akpa amụ ebule , maka na Chineke kàrịrị ndị na- ayọgharị ya .
Anyị ga- echèta na ya bụ nwa amadi bụ onye ndị uwe ojii nwụchikọrọ ma jụkwa ịhapụ ya na mbụ , na- agbanyeghị ntụzi aka ụlọ ikpe nyere ka a tọhapụ ya , ma ọ bụrụ na o mezuo ihe a gwara ya mèé iji gbapụta onwe ya .
Otu ọ dị , mpaghara Maịtama nke ụlọ ikpe ukwu dị n’ Abụja nọrọ n’ ụbọchị Frayịdee gara aga wee tọhapụ ya bụ nwa amadi site n’ inye ya ọnọdụ kpọrọ akpọ ọ ga- agbasò ma mezupụta , ka o wee ga hụ dọkịta ya , dịka o nyere mkpesa na ahụ esichaghịzị ya ike kemgbe abalị anọ nke ọnwa Jenụwarị ahọ a o jiri nọrọ n’ aka ndị uwe ojii .
Ndị Fada Nọ n’ Ime-Ime Obodo Nwere Ike Ịlụ Nwaanyị -- Pope Francis
Dịka a sị na ọnọdụ dịba àñaa , e nyebere onye nke ya kacha njọ aka , onyeisi ụka Katọliiki n’ ụwa gbaa gburugburu , bụ ' Pope ' Francis emeela ka a mara na Ụkọchukwu Oseburụwa ( Fada ) ndị nọ n’ ime-ime obodo nwezịrị ike ịlụ nwaanyị n’ ọnọdọ dị añaa , iji nyere ndụ ha na ọrụ ha aka .
Pope mere ka a mara nke a n’ okwu ọ gwàrà ndị nta akụkọ ụbọchị Mọnde n’ ime ụgbọelu oge ọ na- eme njem ga- ewe ya abalị isii ịgaru Panama bụ nke dị na mpaghara Central America n’ ebe nkèwa Ohimiri Caribbean na Ogbu Mmiri Pacific .
O kwùrù na ya agaghị anọgide tie aka n’ ikè sị ka ndị Ụkọchukwu Oseburụwa ( Fada ) niile lụbazie nwaanyị n’ ihi na nke ahụ ga- anọ ọdụ ka mmadụ ịgbakụta chi ya azụ ma nye mkpebi nke aka ya , dịka ọ ghọtara na a sị onye buru chi ya ụzọ , ọ gbagbuo onwe ya n’ ọsọ .
Otu ọ dị , o kwuru na o nwere ndị ọnọdụ ha dị iche , ọ kachasị n’ ime-ime obodo dị iche iche dịka Amazọn na ụfọdụ mpaghara Pacific dịpụgara adịpụga , bụ ebe adịghịdị enwete ndị Fada ga- aka ụka ma ya fọdụzie ime ihe ndị ọzọ a na- eme n’ ụlọ ụka .
O kwuzịrị na n’ ihi nke a na n’ ọnọdụ dị otu ahụ , na e nwere ike ichibe ndị okenye n’ obodo ahụ ma ọ bụ ndị ọzọ nwere mmasị ma tozuo oke ịbà n’ ọrụ ụka Fada na- agbanyeghị na onye ahụ ọlụgo nwaanyị ma ọ bụ na ọ lụbeghị ; ka o wee nwee ike ịrụ ọrụ dịka onye Ụkọchukwu Oseburụwa n’ obodo ahụ na n’ okirikiri ebe ahụ niile .
M Gà- Aga n’ Ihu n’ Iwètara Ndị Be Anyị Ezi Nnọchi Anya -- Umeh
Nwa amadi ahụ na- anọchi anya ọgbọ nta nkwàdo Anambra Etiti n’ ụlọ ọgbakọ sineeti ala anyị , bụ maazị Victor Umeh ekwunwòóla njìkere ya ịga n’ ihu n’ inye ndị ọgbọ nta nkwàdo ahụ na ụmụafọ Igbo niile ezi nnọchi anya , iji hụ na okè ha efughị cháá cháá .
Maazị Victor Umeh kwupùtara nke a n’ okpuru ọchịchị Idemili North nke steeti Anambra oge ọ gara ịgbape achụmnta nkwàdo ya na mpaghara ahụ maka nhọpụta izùgbe ahụ na- abịa n’ ihu n’ ala anyị .
O kwùru na ya agbago ọtụtụ mbọ pụtara ìhè ma mepụtakwa ọtụtụ ihe a hụrụ anya na nkenke mgbe ọ nọgòró n’ ụlọ ogbakọ sineeti ahụ , gosipụta njìkere ya ime nke ka nke o megòrò eme ma ya gaghàchi , ma kpọkùkwazie ndị ọgbọ nta nkwàdo ahụ niile ka ha tụnyere ya na otu ndọrọ ndọrọ APGA na nhọpụta ahụ , iji mee ka ezi nnọchi anya dị otu ahụ gaa n’ ihu ma gúzosie ike .
Na ntụnye nkè ha n’ otu n’ otu , onyeisi oche otu ndọrọ ndọrọ APGA n’ okpuru ọchịchị Idemili , bụ maazị Kentus Ọnwụrah na onyeisi oche nchere ogè n’ okpuru ọchịchị ahụ , bụ maazị Raphael Nnabụife kọwara Umeh dịka nwoke maara nke ekwe na- akụ n’ ịnọchite anya ndị nke ya na n’ ọrụ ya dịka onye omebe iwu n’ ihi ihe dị iche iche dara ụdà o mègoro na nkenke oge ọ nọgòrò ebe ahụ , ma kpọkuo ndị okpuru ọchịchị ahụ nakwa okpuru ọchịchị niile dị n’ ọgbọ nta nkwàdo Anambra Etiti ka ha kwàdo ya bụ agụ nwoke nke ugboro abụọ na nhọpụta ahụ na- abịa n’ ihu iji sị ya jìde ka o ji .
N’ otu aka ahụ , nwa amadi ahụ ji aha otu ndọrọ ndọrọ ọchịchị APGA apụta maka ịzọ ọkwa nnọchi anya ọgbọ nta nkwàdo Idemili North na Idemili South n’ ụlọ ọgbakọ omebe iwu ala anyị , bụ maazị Ifeanyịchukwu Ibèzi , na ògbò ya nke ji aha otu ahụ apụta ịzọ ọkwa nnọchi anya ọgbọ nta nkwàdo Idemili North n’ ụlọ ọgbakọ omebe iwu steeti Anambra , bụ maazị Ifeanyị Chiekwu bunyere Sinetọ Umeh ụkpa ekele maka ọrụ ọma ya na sineeti na nwa ntàkịrị oge a o nọgoro ebe ahụ , ma kpọkuo ndị ọgbọ nta nkwàdo ahụ ka ha kwàdo ya ọzọ ma kwàdokwazie ndị ọzọ niile ji aha otu ndọrọ ndọrọ ọchịchị ahụ azọ ọkwa dị iche iche na nhọpụta izùgbe ahụ a ga- eme , n’ ihi na nke dị n’ ihu ga- aka nke o megoro ele .
Ndị ọzọ kwuru okwu na ya bụ mmemme gụnyere eze ọdịnala Uke , bụ Igwe Charles Agbala ; onyeisi ọchịchị obodo ahụ bụ maazị Chuks Ezeọba , tinyere ndị ọzọ .
A nọkwara na ya bụ mmemme achụm nta nkwàdo wee nye ụmụnwaanyị dị iri abụọ na otu ego nkwàdo dị puku Naịra iri ise n’ otu n’ otu site n’ aka maazị Victor Umeh , ebe ndị okpuru ọchịchị ahụ jikwara otu olu na ọñụ wee kwuwaa ma gosipụta nkwàdo ha nye maazị Victor Umeh , iji sị ya gaba n’ ihu na egwu adịghị , na nhọpụta izugbe ahụ na- abịa abịa .
Obianọ Ekwe Nkwà Ịmàlite Agba Nke Atọ Nke Inye Obodo Ego Iji Họrọ Ma Rụọ Ihe Na- Akpa Ha
N’ imezùpùtà nkwà ya nye ụmụ mmadụ na n’ ịgbasò atụmatụ ezi ọchịchị o ji n’ aka ; aka na- achị steeti Anambra bụ Gọvanọ Willie Obianọ ekwuola na ọchịchị ya ga- anọ n’ oge adịghị anya , màlite àgbà nke atọ nke amụmà inye obodo dị iche iche ego ka ha wee họrọ ma rụọ ihe na- akpa ha .
Gọvanọ Willie Obianọ mèrè ka mara nke a na njèm ahụ ọ bàgidere nso-nso a , n’ iji sị obodo dị iche iche na steeti ahụ ' Ndeewo ' maka ịtụrụ ya akwụkwọ n’ ùjú na họpụta ọkwa gọvanọ ahụ e mere na ya bụ steeti , bụ nke mere o jiri nweta mmeri dara ụda n’ okpuru ọchịchị iri abụọ na otu niile e nwèrè na steeti ahụ .
N’ okwu ya n’ okpuru ọchịchị Ayamelụm na Oyi n’ otu n’ otu , bụ ebe ọ bàgidere ya bụ njem nso-nso a , Gọvanọ Obianọ bùnyere ụmụafọ steeti ahụ ụkpa èkèlè maka ezi ntụkwàsị ahụ obi ha nwèrè na ya na otu ndọrọ ndọrọ All Progressive Grand Alliance ( APGA ) , bụ nke ha gosipụtara site n’ inye ya nkwàdo dara ụda na ya bụ nhọpụta .
O kwere ha nkwà na ya gà- aga n’ ihu n’ ọrụ mmepe na ọrụ ọma ndị ọzọ dị iche iche o ji n’ aka na ya bụ steeti na ime ka ụmụafọ steeti ahụ gaa n’ ihu irita èrèrè nke ọchịchị onye kwuo uche ya , ma kpọkukwazie ha ka ha gaa n’ ihu n’ ịkwàdo ọchịchị ya na òtù ndọrọ ndọrọ ọchịchị APGA na ịtụnyere ndị niile si n’ okpuru òtù ahụ apụta ịzọ ọkwa dị iche iche na nhọpụta ìzùgbe ahụ ga- ewere ọnọdụ n’ oge adịghị anya n’ ala anyị .
N’ okwu nke ya , onyeisi oche otu ndọrọ ndọrọ APGA n’ ala Nigeria , bụ Ọzọnkpụ Victor Oye gara n’ ihu n’ itò ndị ahụ maka ya bụ nkwàdo , ma kpọkuo ha ka mekwa nke ahụ ọzọ na nhọpụta ìzugbe ahụ rugoro eru , ọ bụnadị dịka o mèrè ka ha mara na dịka APGA jì ọkwa ọchịchị na steeti ahụ , na mmadụ ịtụnyere otu ndọrọ ndọrọ ọzọ ga- abụ nnọọ imesàsị ya anya ma ọ bụ ịkwadà mmụọ ya .
Ndị ọzọ kwuru okwu na ya bụ mmemme gụnyere Kọmishọna steeti ahụ na- ahụ maka ihe metụtara okpuru ọchịchị na echichi ọdịnala , bụ Maazị Greg Obi ; nke na- ahụ maka ọrụ , bụ Maazị Marcel Ifejiọfọr ; onyeisi oche nchere oge n’ okpuru ọchịchị Ayamelụm , bụ Maazị Ben Onyeabọr ; ògbò ya nke okpuru ọchịchị Oyi , bụ Maazị Nnamdị Nwadịogbu , tinyere ọtụtụ ndị ọzọ , bụ ndị kpọpụtasịrị ọtụtụ ihe Gọvanọ Obianọ mepụtàgòrò n’ ebe na na ngalaba dị iche iche na steeti ahụ ma kpọkùkwazie onye ọbụla ka ọ kwàdo ya ma tụnyere otu ndọrọ APGA na nhọpụta ahụ rugoro eru a ga- eme n’ ala anyị iji wee mee ka ya bụ ezi ọrụ dịgide ma gaakwa n’ ihu .
Ụlọ Mgbasa Ozi Anambra Achịkọbarala Ndị Na- Azọ Ọkwa Ọchịchị Nrụrịta Ụka
Dịka otu n’ ụzọ ịkwadobe nhọpụta ọchịchị ahụ na- abịa n’ ihu n’ ala anyị n’ ahọ a , ụlọ mgbasa ozi ' Anambra Newspapers And Printing Corporation ' bụ ụlọ ọrụ na- ebipụta akwụkwọ akụkọ ' National Light ' , Ka Ọ Dị Taa na ' Sportslight Xtra ' ejikọọla aka ọnụ , ya na ọtụtụ ụlọ mgbasa ozi ndị ọzọ dị na steeti Anambra wee hazie ma chịkọba nrụrịta ụka maka ndị ji aha otu ndọrọ-ndọrọ dị iche iche azọ ọkwa sineeti na mpaghara ọgbọ nta nkwàdo sineeti atọ e nwere na steeti ahụ .
Oke mmemme ahụ bụ nke weere ọnọdụ n’ ụlọ ezumezu dị n’ ogige isi ụlọ ọrụ National Light dị n’ Awka bụ isi obodo steeti ahụ , ma bụrụkwa nke dọtara ndị na- egwu okwe ndọrọ-ndọrọ , otu jikọtara ndị otu nkịtị dị iche , ndị nta akụkọ , tinyere ọhanaeze na òtù ndị ọzọ .
N’ okwu mmàlite ya maka ya bụ nrụrịta ụka , onyeisi ụlọ ọrụ National Light , bụ maazị Chuka Nnabụife mèrè ka a mara na ebumnobi mmemme ahụ bụ iji mara banyere ntozu-okè onye ọbụla n’ ime ndị ahụ na- azọ ya bụ ọkwa ọchịchị , ebumnobi ya nyegara ndị ọ na- achọ ịnọchite anya ha , ihe ndị dị oke mkpa ọ ga- ebu ụzọ chụsò ma o nweta nturu ugò , tinyere ihe ndị ọzọ e kwèsiri ịma bànyere ya , dịka o sìrì metụta ọkwa ọchịchị ahụ ọ na- azọ , iji nyere ndị mmadụ aka ịtụnyere ma họpụta onye kacha ma , onye kachara tozù òkè na onye kachara mara nke ekwe na- akụ n’ ihe gbasaara ọchịchị na nnọchi anya .
Ọ kọwara ya bụ nrụrịta ụka dịka mkparịta ụka n’ etiti ndị na- azọ ọkwa ọchịchị na ọhanaeze , ma kwuo na ọ ga- enyekwa aka bèlàtà ịkọtọ mmadụ , ibugharị okwu asị na ozi na- abụghị eziokwu banyere ndị na- egwu okwe ndọrọ-ndọrọ , tinyere ọtụtụ uru ndị ọzọ ọ ga- eweta , n’ ihi na onye ọbụla ga- eji ntị ya wee nụrụ site n’ ọnụ onye ọbụla n’ ime ndị ahụ na- azọ ọchịchị kwọnkwem .
Ọ kọwakwazịrị nke ahụ dịka otu n’ ime ọtụtụ ọrụ dị iche iche ụlọ mgbasa ozi nwere , bụ nke mezịrị ha jiri hibe ya bụ mmemme , ma tòkwazie ụlọ mgbasa ozi dị iche iche sonyere na nke ahụ .
Ka ọ na- azagasị ajụjụ na mmemme ahụ bànyere ihe o jiri hụta onwe ya dịka onye kachara tozu òkè iji ọkwa ahụ ọ na- azọ , otu n’ ime ndị sonyere na nrụrịta ụka ahụ , ma bụrụkwa onye ji aha otu ndọrọ-ndọrọ ọchịchị ' People Democratic Party ' ( PDP ) azọ ọkwa ịnọchite anya ọgbọ nta nkwàdo Anambra Etiti n’ ụlọ ọgbakọ sineeti ala anyị , bụ oriakụ Uche Ekwunife ( Ịyọm ) kpọpụtasịrị ụfọdụ n’ ime ahụmahụ na mmụta o nwetagoro n’ ụlọ ọgbakọ omebe iwu etiti abụọ e nwere n’ ala anyị bụ ebe ọ nọgòrò opekata mpe , ihe ruru ahọ iri na isii , jiekwa ọkwa dị iche iche na ha , ma mee ka a mara na nke ahụ emeela ya nnọọ ka ọ bụrụ ọkacha mma n’ ihi na o sitela na ha wee mara nke ekwe na- akụ n’ ihe metụtara ezi nnọchi anya na imebe iwu .
Ọ kpọpụtazịkwara iwepute atụmatụ iwu ga- akwàdó ma chekwabakwa ikeke dịịrị ụmụ nwaanyị , kwàlite udo na ịdị n’ otu , ezi nchekwa , na ọdịnihu ndị ntoro , tinyere inye ndị ntorobịa na ụmụnwaanyị nkwàdo , dịka ụfọdụ n’ ime ihe ndị ọ ga- ebu ụzọ chụsòó ma o nweta nturu ùgò .
N’ azịza nkè ya banyere ajụjụ ndị ahụ , onye ọzọ sonyere na ya bụ nrụrịta ụka ma bụrụkwa onye ji aha otu ndọrọ-ndọrọ ọchịchị ' African Democratic Congress ' ( ADC ) azọ ọkwa ịnọchite anya ọgbọ nta nkwàdo Anambra Etiti n’ ụlọ ọgbakọ sineeti ala anyị , bụ maazị Tony-Uche Ezekwelụ kpọpụtasịkwara ma kọwasịa ahụmahụ , nnụcha na mmụta dị iche iche o nwetàgoro n’ ebe dị iche iche o jigoro ọkwa dịka onye ndu na onye nnọchi anya , nke gụnyere ụlọ ọgbakọ omebe iwu steeti Anambra , otu jikọtara ụmụakwụkwọ niile n’ ala Nigeria , bụ ' National Association of Nigerian Students ' ( NANS ) , otu Ọhanaeze Ndị Igbò , otu jikọtara ndị ntorobịa niile n’ ala anyị , tinyere ọtụtụ òtù ndị ọzọ , bụ ebe o mepụtasịkwara ọtụtụ ihe dị iche iche dara ụda , bụzị nke mere e ji akpọ ya ' Ọchịagha Ndị Ntorobịa ) , ma kwuo na ihe ndị a niile ákwádóla ya ma mee ka ọ bụrụ onye tózùrù òkè na onye kacha mma iji ya bụ ọkwa ọ na- azọ .
O kwuru na isi sekpụ ntị n’ ihe ndị ọ gà- achụsò ma o nweta nturu ùgò gụnyere : ikwuchite ọnụ ndị Igbo , ichekwaba na ịgba mbọ hụ na e mezùpùtara ọchịchọ obì ndị Igbo ; ịgba mbọ ka e nwògharịa ọdịdị na ọnọdụ nke ala anyị site n’ ime ka mpaghara ọbụla kwụụrụ onwe ya ma gharazie ịdabèrè na gọọmenti etiti ; ịkwàdò ndị ntorobịa na ụmụnwaanyị ; itinye atụmàtụ ìwu ka e gbòchie ndị ọchịchị izipụ ụmụ ha mba òfèsi ịga gụọ akwụkwọ , iji hụ na e nwògharịrị ọnọdụ agụm akwụkwọ ala anyị , tinyere ọtụtụ ihe ndị ọzọ .
N’ ajụjụ ọnụ a gbárà ha bànyere nrụrịta ụka ahụ , onyeisi oche òtù jikọrọ òtù ndị òtù nkịtị dị iche iche e nwere n’ ala anyị ( Civil Society Organizations ) ngalaba steeti Anambra , bụ maazị Chris Azor , na nnukwu onye enyemaka pụrụ iche nye Gọvanọ Willie Obianọ n’ ihe gbasaara agụm akwụkwọ ogoogo dekọndịrị , bụ maazị Paul Ifeanyị kọwara ya bụ mmemme dịka nke magburu onwe ya , n’ ihi ọtụtụ uru dị iche iche nke ahụ ga- ewèta site n’ inyere ndị na- atụ akwụkwọ aka ịmara ma tụnyere ndị kacha tozu òkè na ya bụ nhọpụta na- abịa n’ ihu , tinyekwuoro na ọ ga- abụ ihe ijide ndị ahụ na mbé , ihe ha ga na- elekwàsị anya wee na- arụ ọrụ ma ọ bụrụ na ha nweta nturu ùgò , nakwa ihe a pụrụ iji kpọchigha akọnaụche ha oge ọbụla ha malitere ịda mbà n’ ọrụ ha , ime nke na- ezighị ezi ma ọ bụ ịgbakụta nkwà ha kwere azụ .
Ha kwara arịrị ma katọọ otu ụfọdụ ndị na- egwu okwe ndọrọ ndọrọ ọchịchị ugbu a sizị agbakụta nrụrịta ụka azụ , bụ nke a kpọrọ ha isonye na ya iji wee gwa ndị mmadụ ebumnobi ha bànyere ọkwa ha na- azọ ; ha wee site n’ ụzọ dị otu ahụ na- agharịpụ ndị mefùrù ọtụtụ ego iji hazie ya bụ ọgbakọ na ìgwè mmadụ ndị bịara ịnụrụ ọnụ mmiri okwu ha dịka ndị na- achọ ịnọchite anya ha na gọọmenti , ma kọwaa na nke ahụ na- egosi nnọọ na onye dị otu ahụ bụ onye na- enweghị ihe ọ chị , onye na- elelị mmadụ nakwa onye ngharịpụ dị n’ ọbara ya , n’ ihi na ọ ghaghị ịga n’ ihu na- agharịpụ ndị mmadụ ma ọ bụrụ na o mechagodu bànye n’ ọkwa ahụ .
Ha kelezịkwara ndị ahụ na- egwu okwe ndọrọ-ndọrọ , bụ ndị bịara abịa , maka iweputa oge ha , ma kpọkukwazie ọhanaeze ndị gere ntị ka ha werezie uche ha tụlee ma mara onye kacha tozu òkè na onye kachara nwe ezi ebumnobi bànyere ha , iji wee tụnyere onye dị òtù ahụ na nhọpụta ahụ na- abịa n’ ihu .
Onyeisi Ndi Uwe Ojii Ọhụụ n’ Anambra Ekwuo Ihe Ọ Ga- Elebà Anya .
■ Dụọ Ndị Otu Nzuzo Ka Ha Chọọ Ụzọ Ha
Kọmishọna ọhụụ e wètara maka ndị uwe ojii na steeti Anambra , bụ maazị Danduara Mustapha ekwuola na ya ga- agbasi mbọ n’ ịhụ na e nwere ezi nchekwa bụ ịgbà na steeti ahụ , dụọ ndị otu nzuzo na ndị na- ebute ala adịghị mma ka ha rie adụ dụọ onwe ha , ma rịọkwa ka e nwee ezi mmekọrịta n’ etiti ọhznaeze na ndị uwe ojii , iji rụọ ọrụ ha nke ọma na n’ ụzọ pụrụ kwesiri ekwesi .
Maazị Mustapha mere ka a mara nke a n’ okwu ọ gwara ndị nta akụkọ n’ isi ụlọ ọrụ ndị uwe ojii na steeti ahụ dị n’ Amawbịa , bụ ebe ọ nọrọ wee kọwaa na ya onwe ya bụ onyeisi ndị uwe ojii nke iri abụọ e zitegoro na steeti ahụ , ma ñụọ iyi na ọ ga- ebusò mpụ na arụrụ ala agha ma hụ na o memìlara ha kpam-kpam .
N’ ihe gbasaara nhọpụta izùgbe ahụ a na- akpụdòbe nso nso a n’ ala anyị , maazị Mustapha mere ka a mara na ya enweghị onye ma ọ bụ otu ndọrọ-ndọrọ ọbụla ya na- akwàdo , kwuo na a ga- enwe ezi nchekwa ndụ na akụnaba n’ oge nhọpụta ahụ , kwee nkwà na a ga- eme ya bụ ntụli aka n’ ezi ụzọ ghe anya oghe na steeti ahụ , ma dọkwazie ndị na- egwu okwe ndọrọ-ndọrọ aka na ntị ka ha gbaa ya bụ egwu n’ ùsòrò ma zeere ihe ọbụla ga- ebute ma ọ bụ sukanye nsògbu n’ ụdị ọbụla , n’ ihi na onye ọbụla e jidèrè n’ ihe dị otu ahụ bụ onye a ga- akpụpụ ụlọ ikpe ma were usoro iwu wee nyụchaa ya anya .
Ọ dụrụ ndị òtù ọrụ ya ka onye ọbụla n’ ime ha dị úchu n’ ọrụ ya ma zèére ihe ọbụla bụ ịna aka azụ n’ ụdị ọbụla n’ ihi na nke ahụ abụrụla mbà a gara aga .
N’ ihe gbasaara òtù nzúzo , maazị Mustapha kwùrù na ya ga- agbaso ụkpụrụ na nzọ ụkwụ nke onyeisi ndị uwe ojii pụrụ apụ ugbu a na steeti ahụ , bụ maazị Garba Umar malite n’ ebe ọ kwụsịrị , wee buo agha hụ na e mimìlara ma wetakwa ihe ọbụla bụ otu nzuzo n’ isi njedobe na steeti ahụ , dịka ọ kọwara na nke ahụ so n’ ihe na- ebute ala adịghị mma n’ obodo .
Ka ọ gwachara ndị nta akụkọ okwu , nwa amadi ahụ màlitezịkwara ọrụ ya n’ uju site n’ ibu ụzọ garuo n’ ebe ahụ ebe ahụ ụgbọala na- ebu mmanụ ọkụ dàrà n’ Amawbịa n’ isi ngwụcha izu ụka agara aga ma binwuru ọkụ , ma gbuo , o pekata mpe , mmadụ asatọ , bụ ebe ọ nọrọ wee kọwaa ihe mberede dịka nke jọgburu onwe ya , ma kwuo na a ga- achọ ihe a ga- eme , ka ohere na efè sara mbara wee dịkwuo na mpaghara ebe ahụ .
O sizịkwa n’ ebe ahụ wee ga kpọtụrụ aka na- achị steeti Anambra , bụ gọvanọ Willie Obianọ n’ ebe obibi ya dị n’ Amawbịa , bụkwa onye nabatara ya nke ọma ma kwe ya nkwà nkwàdo gọọmenti steeti ahụ n’ ozuzu òkè iji hụ na ọrụ ya gara siriri werere .
Maazị Danduara Mustapha bụ onye a mụrụ na steeti Kastịna n’ abalị iri na ise nke ọnwa Jenụwarị ahọ 1963 , ma bụrụ onye malitere ọrụ ya n’ izugbe dịka onye uwe ojii n’ abalị atọ nke ọnwa Maachị n’ ahọ 1990 .
O nweela ọtụtụ ọzụzụ ma nweta nzèré dị iche iche , ma n’ ala Nigeria ma na mba ofesi , jie ọtụtụ ọkwa ma rụọ ọrụ n’ ọtụtụ ebe na steeti dị iche iche n’ ala anyị dịka onyeisi .
Ebe ikpeazụ ọ rụrụ ọrụ tupuu e zite ya Anambra dịka onyeisi ndị uwe ojii bụ na ' Railway Command , Lagos ' bụ ebe o ji ọkwa dịka ọga kpatakpata na ya bụ mpaghara .
Òtù ' Apostle Amaka Care Foundation ' Enyerela Ndị Ụwa Na- Atụ n’ Ọnụ Aka n’ Idemili
Obodo jupụtara nnọọ n’ ọñụ ụbọchị ụka gara aga dịka otu òtù ọrụ obi ebere e jiri inyere mmadụ aka wee mara , bụ Apostle Amaka Care Foundation kpọkùrù ma nyere ndị ụwa na- atụ n’ ọnụ aka .
Oke mmemme ahụ bụ nke weere ọnọdụ n’ Ogidi bụ isi obodo okpuru ọchịchị Idemili North nke steeti Anambra , ma bụrụkwa nke dọtara ndị dị iche iche e ji okwu ha agba ìzú na ngalaba dị iche iche .
N’ okwu ya na mmemme ahụ , bụ nke e jiri okwuchukwu , ekpere na ndụmọdụ wee màlite , Bishọọpụ ụka ' Brethren Gathering Ministry ' , bụ Bishọọpụ Edith Elisha Ezenaekwe kọwara inyere mmadụ aka dịka mmadụ ime ihe na- atọ Chineke nakwa mmadụ imezùpụta ọchịchọ obi Chineke .
Ọ kasìrì ndị ahụ ụwa na- atụ n’ ọnụ obi , bụ ndị ọ ka n’ ọnụ ọgụgụ n’ ime ha bụ ụmụnwaanyị dị nwụrụ anwụ , chetara ha na ọ bụ naanị Chineke nwere ike ịgbanwe ọnọdụ mmadụ , nye mmadụ ezumike ma buliekwa mmadụ elu .
Ọ dụzịkwara ha ka ha ghara iji maka otu ọnọdụ siri dịrị ha wee na- etinye aka n’ ihe ọjọọ dị iche iche , ma dụọ ha ka ha bịakute Jesus , tụkwasị Chineke obi ma dàberekwa na ya dịka ọ bụ naanị ya nwere ike ibuli ogbenye elu , lụọrọ ya ọgụ , nyere ya nchekwa ma gbanweekwa ọnọdụ ya .
Na mbụ n’ okwu ya , onye hibere mmemme ahụ , ma bụrụkwa onye isi òtù ọrụ obi ebere ahụ , bụ Apọstle Amaka Akigwe kọwara na ọ bụ ụzọ ihe atọ ka ọ chịkọbaara mmemme ahụ , nke bụ inyere ndị ụwa na- atụ n’ ọnụ aka , ikpere ha ekpere na imekwara ha ori na ọñụñụ nke emume Valentine dịka ụwa na- emerube ya n’ ime izu ụka a , ma kwuo na ihe mere o ji eme nke ahụ bụ ịrụzùpụta ihe Chineke zìrì ya nakwa ime uche ya .
O kwuru na e nweghị ebe a na- elekọta ụmụaka enweghị nne na nna n’ okpuru ọchịchị ahụ , ma kwuo na nke ahụ sò n’ otu n’ ime ihe ndị ọ na- achụsò ịhụ na e nwere , tinyekwuoro na inyere ndị ụwa na- atụ n’ ọnụ aka so n’ otu ihe na- echu ya ụra , ma bụrụkwa ihe na- akpali ya o ji emegasị ihe ndị ahụ ọ na- eme site n’ òtù ahụ , bụkwa nke ọ na- eme ọtụtụ ùgbòrò kwa ahọ ọbụla .
Ọ rịọkwazịrị ndị aka ji akụ ka ha cheta ndị ha kà mma ma tụnyekwa ụtụ nke ha n’ ime ka ọnọdụ kawanyere ha mma , dịka Christ onwe ya mere ka a mara n’ akwụkwọ nsọ na onye ọbụla nke meere otu n’ ime onye dịkarịchara ntà n’ ime ndị ya ihe ọbụla , bụ Ya onwe Ya ka o meere ya .
N’ okwu nke ha n’ otu n’ otu , onyeisi oche na mmemme ahụ , bụ Maazị Sam Mọdebe , nke Oriakụ Ifeọma Mọdebe nọchitere anya ya ; bishọọpụ ụka ' Rock of Fire Global Ministry ' bụ Bishọọpụ Mike U. Chukwudum ; na ' Rev .
Dr . '
Francis Chukwunweike nke ụlọ ụka ' Greater Grace and Fire Assemby ' kọwara inyere mmadụ aka dịka ọrụ dịịrị onye ọbụla , na- agbanyeghị ole onye ahụ nwere , ma kọwaakwa mmemme ahụ dịka nke magburu onwe ya n’ ihi na ọ bụghị naanị na e sitere na ya wee nyere ndị ụwa na- atụ n’ ọnụ aka , ma nke elu ahụ ma nke ime mmụọ ; kama e sitekwara na ya mekwa ka ọtụtụ n’ ime ha bịakute ma nabata Christ dịka onye nwe ha na onye nzọpụta ha , bụ nke kachasị mkpa na ndụ mmadụ ọbụla chọrọ ịbà alaeze .
Ha tòkwara nwa amadi chịkọbara ihe mmemme ahụ , bụ Apọstle Amaka Akigwe , kpee ka Chineke gaa n’ ihu ịgbà ya ume na ịgọzi ya , dụọ ya ka o jide ka o ji , ma kpọkukwazie onye ọbụla ka o ñòmie atụmatụ inyerịtara ibè ya aka .
A nọrọ na mmemme ahụ wee kesaa ọtụtụ ihe onyinye na ihe oriri dị iche iche , tinyere ọgwụ ahụ ike na ihe ndị ọzọ e ji enyere ndụ aka , nye ndị ahụ ụwa na- atụ n’ ọnụ , bụ ndị sitere obodo dị iche iche n’ okpuru ọchịchị Idemili North .
Ndị NDLEA Anwụchikọọla Mmadụ Iri Asatọ n’ Anambra Maka Ọgwụ Ike
Dịka a sị na a gbaghị Ụzọ oweri mgba ọ naghị echi , ụlọ ọrụ ahụ na- ebu agha megide ịkpọ , ma ọ bụ ịtụ mgbere ọgwụ ike , ngalaba ya nke steeti Anambra anwụchikọọla ma kpụgharịa mmadụ iri na asatọ , bụ ndị a na- enyo ènyò na ha na- etinye aka n’ ọgwụ ike Cannabis Sativa .
Ndị ahụ bụ ndị a nwụchikọrọ n’ Awka bụ isi obodo steeti Anambra n’ ụtụtụ ụbọchị Satọdee , ma bụrụkwa ndị mmadụ iri na isii n’ ime ha bụ ndị sitere mpaghara mgbago ugwu ala na mpaghara ebe ndị ọzọ dị iche iche n’ ala anyị .
N’ okwu ya dịka ọ na- akatọ nke ahụ , onye na- ahụ maka mmekọrịta ọhanaeze na ụlọ ọrụ ahụ , bụ Maazị Charles Inodgie mere ka a mara na ha nwụchikọrọ ndị ahụ site na ngagharị ahụ ndị otu ụlọ ọrụ ahụ bàgidere n’ ime obodo na na mpaghara n’ ebe dị iche iche na steeti ahụ iji hụ na a napụsịrị ndị ntorobịa ọgwụ ike na steeti ahụ dịka nhọpụta izugbe ahụ a ga- eme n’ ala anyị na- akpụdobe nso .
ọ sị na ọgwụ ike bụ otu n’ ime ihe ndị na- edubà ma na- etinye ndị ntorobịa anya n’ ịrụ ọrụ akpụobi na isukanye ọgba aghara n’ oge nhọpụta ọchịchị .
O mere ka a mara na ọgwụ ike jọgburu onwe ya na- ebutekwara mmadụ ọnwụ ike , ma kpọkuokwa ndị nne na nna ka ha na- ejide ma na- eleru ụmụ ha anya nke ọma oge ọbụla , iji mara ebe ha na- etinye aka na ndị ha na ha na- emekọ ihe .
N’ okwu nke ya , otu onye ọzọ selitere isi n’ ụlọ ọrụ ahụ , bụ maazị Sam Thankgod katọrọ otu ndị ntorobịa sizị etinye aka n’ ọgwụ ike aghara aghara ugbu a , na- agbanyeghị na o bibiela ọtụtụ ndụ , ma mee ọtụtụ ha bụrụ ndị ghọrọ ahịa .
Ọ kpọpụtasịkwara ọtụtụ ọghọm na ihe ọdachi niile dị iche iche na- esi n’ itinye aka n’ ọgwụ ike apụta , ma kpọkuo ndị ntorobịa ka ha gbaa mbọ , baara onwe ha , ezinaụlọ ha na obodo ha úrù , ma sepùkwa aka n’ ọgwụ ike n’ ihi na onye ọbụla a nwụchikọrọ na nke ahụ bụ onye a ga- akpụpụ ụlọ ikpe ma were usoro iwu wee nyụchaa anya .
Ọba Akwụkwọ Anambra Emeela Ụbọchị Ncheta Asụsụ Na Mba Ụwa ● Kpọọ Oku Ka A Kwàlite Asụsụ Igbo
Ọba akwụkwọ steeti Anambra esonyerela mba òtù mba ụwa n’ imerùbè mmemme icheta ụbọchị asụsụ nke ahọ 2019 , bụkwa nke a maara dịka ụbọchị asụsụ ọdịbendị .
Oke mmemme ahụ bụ nke weere ọnọdụ n’ ụlọ akwụkwọ ' Adorable British Nursery and Primary School ' , dị n’ Awka bụ isi obodo steeti ahụ , ma bụrụkwa nke dọtara ụmụ akwụkwọ , ndị ọrụ oyibo , ndị nne na nna , ndị ọba akwụkwọ , tinyere ọhanaeze ndị ọzọ .
N’ okwu ya dịka ọ na- akọwa uru ụbọchị ahụ bara , ihe e jiri hibe ya bụ oke ụbọchị na mba ụwa , na isi okwu nke mmemme ahụ n’ ahọ a , onye ji ọkwa dịka onyeisi ọba akwụkwọ Kenneth Dike dị n’ Awka , bụ dọkịta Nkechi Udeze mere ka a mara na ọ bụ n’ ahọ 1999 ka e guzobere ya bu ụbọchị , site n’ aka òtù mba ụwa a kpọrọ ' United Nation Education Scientific and Cultural Organization ' ( UNESCO ) iji kwàlite ma chekwaba asụsụ mba dị iche iche ka ha ghara ịnwụ .
Ọ katọrọ akparamagwa ụfọdụ ndị nkuzi , ụlọ akwụkwọ , na ndị nne na nna bụ ndị Igbo , bụ ndị na- adịghị asụrụ ma ọ bụ kwe ka mmadụ sụọrọ ụmụ ha asụsụ Igbo , kama ha agakwuo n’ ihu ịta nwata ọbụla sụrụ asụsụ Igbo ahụhụ ; ma kwuo na nke ahụ so n’ ihe tinyere asụsụ Igbo n’ ọnọdụ anya mmiri ọ nọ na ya ugbu a , ma bụrụkwa nke nwere ike ime ya ka ọ nwụọ pịị n’ oge adịghị anya , dịka otu UNESCO bùrù n’ amụma n’ ahọ 2012 .
Dọkịta Udeze gara n’ ihu kpọpụtasịa ọtụtụ uru dị iche iche dị na mmadụ ịma asụsụ ya , dụọ onye Igbo ọbụla ka o were asụsụ ya kpọrọ ihe ma kpọkuwazie ndị bịara ya bụ mmemme ka ha gbakwa mbọ mụta asụsụ ndị ọzọ dị iche iche ma e wezuga asụsụ Igbo , bụ nke o kwuru na ọ ga enyere mmadụ aka ịgbanahị ihe izè ndụ dị añaa , inweta ihu ọma , ikwukọrịta okwu nakwa ịnọkwata nke ọma n’ ebe ọbụla ọ hụtara onwe ya .
Dịka o jiri ndị Hausa na ndị Yoruba wee maa àtụ dịka agbụrụ dị iche iche na- echekwaba ma na- asụsi asụsụ ha ike , o nyezịrị ezi nwaafo Igbo ọbụla ndụmọdụ ka ọ hụta asụsụ Igbo dịka ihe bara oke uru ma na- asụkwazị ya oge ọbụla na n’ ebe ọbụla , iji wee hụ na ya bụ ọmarịcha asụsụ efughị ma ọ bụ nwụọ pịị dịka ndị amụma ndị UNESCO siri dị .
Na mbụ n’ ozi nnọọ ya , onyeisi ụlọ akwụkwọ ' Adorable British Nursery and Primary School , Awka ' bụ nwaada Norma Terry , nke onye nọchitere anya ya bụ onye nkuzi asụsụ Igbo n’ ụlọ akwụkwọ ahụ , bụ nwaada Love-jane Osuọha tòrò ọba akwụkwọ steeti Anambra maka ịhụta ya bụ ụlọ akwụkwọ dịka ebe kacha mma ịchịkọba ya bụ mmemme .
Ọ kọwara asụsụ dịka ihe dị oke mkpa na ndụ mmadụ , kwaa arịrị banyere ọnọdụ asụsụ Igbo n’ ala anyị n’ ụbọchị taa , ma kpọkukwazie ndị Igbo n’ ebe dị iche iche , ọ kachasị ndị nne na nna ka ha na- asụ ma na akụziri ụmụ ha asụsụ Igbo malite n’ oge ha dị na nwata , na- agbanyeghị ebe , mpaghara ma ọ bụ mba ha bi na ya .
Ihe pụtakarịchara ihe na mmemme ahụ gụnyere : ịgụrụ ụmụ akwụkwọ ahụ akwụkwọ edemede Igbo , egwu ọdịanala , egwuregwu ọdịnala na ihe ngosi ọdịnala ndị ọzọ nke ụmụ akwụkwọ ahụ gosiri , tinyere inye onyinye akwụkwụọ a kpọrọ ' Saving Igbo Language From Extinction ' nakwa ' Akwụkwọ Nkọwa Okwu Igbo ' , bụ nke e nyere ụlọ akwụkwọ ahụ site n’ aka ọba akwụkwọ ọkammụta Kenneth Dike , iji wee kwàlite mmụta na asụsụ Igbo na ya bụ ụlọ akwụkwọ .
E Nyela Ndị Ntorobịa Ọzụzụ , Kesaarala Ha Ihe E Ji Agba Ọgwụ Ahụhụ n’ Anamba
E nyela ndị ntorobịa ọrụ ugbo nọ na steeti Anambra ọzụzụ na nkuzi pụrụ iche n’ ọrụ ugbo , ma kesaara ha ihe e ji agba ọgwụ ahụhụ na- atagbusi ihe a kọrọ n’ ubi , dịka ihe nkwàdo .
Inye ọzụzụ na nkwàdo ahụ bụ nke e mere n’ okpuru atụmatụ ' IFAD Value Chain Development Program ' ma bụrụkwa nke weere ọnọdụ n’ isi ụlọ ọrụ kwàlite ọrụ ugbo steeti , bụ ' Agricultural Development Program ' dị n’ Awka .
N’ okwu ya na mmemme ọzụzụ ahụ dịka ọ na- ekesara ndị ntorobịa ihe ndị ahụ , onye nhazi nke atụmatụ ahụ na steeti Anambra , bụ maazị Nnamdị Agwụncha mere ka a mara na ha enyela ha ọzụzụ kwesiri ekwesi , tupu inye nkwàdo ahụ .
Ọ kpọkuru ndị ahụ ka ha jikọka onwe ha ọnụ dịka òtù n’ okpuru ọchịchị ha dị iche iche ma nyere ndị ọrụ ugbo ndị ọzọ aka n’ ịgbara ha ọgwụ n’ ubi megide ihe a kọrọ n’ ugbo , iji hụ na ha adịghị eme nke ahụ n’ onwe ha , n’ ihi ihe ọdachi dị iche iche na- esi na ya adapụta .
O mere ka a mara na nke ahụ bụ nke mbụ a na- eme ụdị ihe dị otu ahụ n’ ime steeti niile nọ n’ okpuru atụmatụ ' Value Chain Development Program ' , ma kwuo na onye ọbụla n’ ime ndị ahụ ritara ya bụ urù ga- akwụ naanị paseenti iri atọ n’ ime ọnụ ego ihe o ritara , ebe ndị otu ahụ ga- akwụtọpụzị paseenti iri asaa fọrọ afọ .
N’ okwu nke ya , onye ji ọkwa ' The state Agric Production Officer ' n’ okpuru atụmatụ ahụ , bụ maazị Emmanuel Chukwukwelu dụrụ ndị ahụ ritara ya bụ uru ka ha were ohere ahụ baara onwe ha , gburugburu ha na obodo ha uru , ma gbakwa mbọ kuziere ndị ọzọ , ebe ha onwe ha bụ ndị e nyegoro ọzụzụ zuru oke banyere otu e si eme ihe ndị ahụ nke ọma na- ezuteghị ọdachi .
Ndị ntorobịa ahụ bụ ndị dị otu narị n’ ọnụ ọgụgụ , ma bụrụkwa ndị sitere okpuru ọchịchị ise na steeti ahụ , nke pụtara na e wetara mmadụ iri abụọ n’ okpuru ọchịchị ọbụla .
Ihe e kesaara ha gụnyere ọgwụ ahụhụ na- ata ma na- ebibìsi ihe akọrọ n’ ubì , ihe e ji agba ya bụ ọgwụ , akwa ọrụ , na ọtụtụ ihe ndị ọzọ , nke mgbakọta ọnụ ego ya karịrị nde Naịra abụọ .
Ndị Uwe Ojii Anambra Ejidela Mmadụ Iri Na Anọ Maka Ịda Iwu Nhọpụta Ọchịchị
Ndị uwe ojii na steeti Anambra anwụchikọọla mmadụ iri na anọ , maka itinye aka n’ arụrụ ala na ihe ndị ọzọ megidere iwu dịịrị nhọpụta ọchịchị , na ntụli aka izugbe ahụ e mere n’ ala anyị n’ izu ụka gara aga .
Onyeisi ndị uwe ojii na steeti ahụ maka nhọpụta ọchịchị , bụ maazị Rabiu Ladodo mere ka a mara nke a n’ okwu ọ gwara ndị nta akụkọ n’ isi ụlọ ọrụ ndị uwe ojii na steeti ahụ dị n’ Amawbịa , banyere nhọpụta ahụ .
O mere ka a mara na ụfọdụ n’ ime ndị ahụ bụ ndị e jidere n’ ihi imabu igbe e ji atụ akwụkwọ , ebe ndị ọzọ bụ ndị e jidere n’ ihi imebisi ihe e ji atụ akwụkwọ , ịsunye ọgba aghara n’ ebe a na- atụ akwụkwọ , ịrị ọrụ akpụ obi , na ọtụ ihe ndị ọzọ dị otu ahụ .
O kwuru na ihe a napụtara n’ aka ndị ahụ gụnyere : ụgbọala abụọ , ọgbaa tùmtùm abụọ , akwụkwọ abụọ e ji eme ntụli aka , igbe akwụkwọ a tụrụ atụ dị atọ , mma ekwu , tinyere akwụkwọ kpọrọ nkụ a na- enyo enyo na ọ bụ ọgwụ ike Cannabis Sativa , ma kwuo na a ga- akpụpụ ndị ahụ ụlọ ikpe ma were ùsòrò iwu nyụchaa ha anya , ma e mechaa nnyocha miri èmì bànyere nke ahụ .
Maazị Ladodo tòrò ndị Anambra maka ịpụta n’ uju ma sonyesie ike na nhọpụta izugbe ahụ , bụ nke o kwuru na ọ gara nnọọ nke na- enweghị oke akụkọ ọjọọ na ihe ọdachi so ya .
Ọ tụụrụ ndị otu ndọrọ-ndọrọ dị iche iche nwetara mmeri na ya bụ nhọpụta mmamma , kpọkuo ndị nke na- enwetaghị ka ha kara obi chere oge ọzọ , ma dụkwazie ndị nke na- ekwenyeghị na mpụtara nke ya bụ nhọpụta ka ha wega mkpesa ha niile n’ ụlọ ikpe ma were usoro iwu chụsoo ya , karịa iji aka ha bụrụ onye ikpe , isunye ọgba aghara , ma ọ bụ itinye aka n’ ihe dị iche iche na- ezighị ezi , n’ ụzọ igosipụta obi mwute ha ma ekweghị ekwe ha .
O tòkwara ndị òtù ọrụ dị iche iche sonyere na ya bụ nhọpụta nakwa ndị tinyere aka n’ ụzọ pụrụ iche iji hụ na ya bụ nhọpụta , bụ nke o kwuru na e mere n’ ụzọ udo na steeti ahụ , bụ ebe o kwuru na e nweghị ọbụnadị naanị otu onye tụfuru ndụ ya .
E Jidela Nwa Ahọ Iri Na Atọ Na- Ezu Ohi n’ Awka
Dịka a sị na ọ na- abụ e kwòghị ìrùrò na gboo , ọ ghọọ ajọ ọhịa , a nwụchikọọla otu nwata nwoke gbara ahọ iri na atọ na- ezu ohi n’ Awka bụ isi obodo steeti Anambra .
Nwata nwoke ahụ , onye aha ya bụ Ekene Chukwuchebe bụ onye e jidere na ncherịta iru ụlọ ụka Winners Chapel dị na mpaghara okporo ụzọ Ọby Okoli n’ Ọkpụnọ .
Dịka akụkọ siri kọọ , ya bụ nwata ka e kwuru na ya na ndị òtù ya ji igwe na akụrụngwa dị iche iche wee na- akpàkasị otu ọnụ ụlọ ahịa dị na ncherịta ihu ụlọ ụka ahụ , wee ruo mgbe ndị ọrụ nchekwa na- eche ya bụ ụlọ ụka pụtara wee nwụchikọọ ya , ebe ndị ọzọ ya na ha riri mbọ mbọ ọsọ .
N’ ajụjụ ọnụ a gbara ya , nwa amadi ahụ , bụ onye kwuru na ọ nọ n’ ogo nke atọ nke kọleeji ya n’ ụlọ akwụkwọ ' Capital City Secondary School ' kwètara na ya na ndị òtù ya kụrụ ya bụ akụmakụ n’ ezie , ma kwuo na ọ bụ ezie na ha ebughị ụzọ gwa ya na ọ bụ ohi ka ha na- abịa n’ ebe ahụ .
O mere ka amara ọ bụ nwanne ya nwoke , bụ maazị Eze Chukwuchebe na ndị ọzọ ya na ha sòrò wee bịa ya bụ ' ọrụ ' dubàrà ya n’ ọnọdụ ahụ , bụ nke o kwuru na ya adanyebeghị na ya kemgbe o jiri bụrụ mmadụ .
N’ okwu nke ya , onye nwe ọnụ ụlọ ahịa ebe a bịara ya bụ ohi , bụ maazị Samuel Ọdụmegwu kwuru na o teele mgbe e jiri zube ya ohi n’ ebe ahụ , ma kọọ akụkọ bànyere ihe dị iche iche ọ gabigarala n’ aka ndị omekome ahụ kemgbe o jiri malite rebe ahịa ebe ahụ .
Ya bụ nwoke , bụ onye na- ere ọgwụ , ihe nwa , mmanya , ude , ihe oriri nakwa ọtụtụ ihe ndị ọzọ e ji enyere ndụ aka , sịrị na o teela ya jiri kpebe ekpere ka a nwụchikọọ ndị ahụ , bụ ndị o kwuru na ha na- abịa akpakasị ọnụ ụlọ ahịa ya oge ọbụla , wee ruo ugbu aka kpaara ya bụ ezeku udele .
Na ntụnye nke ya , otu nwa amadi nọ ebe e jidere ya bụ nwata , bụ maazị Ikechukwu Ọffọr kwuru na o teela ya na ndị òtù ya siri zube ohi , ma nọrọkwa ebe gbaa n’ anwụ onyonyoo dị iche iche na- egosi ebe ụfọdụ e jidegoro ya bụ nwata na ndị otu ya n’ ohi n’ oge gara aga , bụ ebe e setere ha na ihe dị iche iche ha zutere n’ ohi .
Otu ọ dị , a hafeela nwata ahụ n’ aka ndị uwe ojii steeti ahụ iji wee mee nnyocha miri emi , nwụchikọọ ndị ọzọ , ma kpụpụkwa ha ụlọ ikpe .
Buharị Etute Ùgò Ịchị Ala Nigeria Nke Ugboro Abụọ
Dịka ya bụ mmiri zochaara ma gbachaa n’ ala Nigeria n’ ebe o metụtàra nhọpụta ọchịchị onyeisi ala na nke ndị ụlọ omebe iwu etiti ala anyị , bụ nke weere ọnọdụ ụbọchị Satọdee , onyeisi ala bụ Maazị Muhammadụ Buharị nke otu ndọrọ-ndọrọ All Progressive Grand Alliance ( APC ) etutela ùgò ịchị nke ugboro abụọ ya dịka onyeisi ala .
Nke a bụ nke e mere ka a mara site n’ ọnụ onyeisi oche òtù ahụ na- ahụ maka nchịkọba nhọpụta ọchịchị n’ ala anyị , bụ ụlọ ọrụ Independent National Electoral Commission ( INEC ) , ọkammụta Yakubu Mahmood , n’ okwu ya n’ Abụja , dịka ọ kpọpụtara mpụtara ikpe azụ nke nhọpụta ahụ ụbọchị Wednesday .
Ọkammụta Mahmood mere ka a mara na onyeisi ala Buharị nwètara mmeri ahụ site n’ inweta ntụli aka dị ndè iri na ise , otu narị puku na iri iteghete na otù , narị asatọ na iri anọ na asaa , ( 15 , 191 , 847 ) n’ ime ntụli aka niile e nwetara na nhọpụta ahụ , nke dị ndè iri abụọ na asaa , narị puku atọ na iri abụọ na anọ , narị ire na iri asatọ na atọ ( 27 , 324 , 583 ) , ebe nwa amadi ahụ jiri aha otu ndọrọ-ndọrọ ọchịchị ' Peoples Democratic Party ' ( PDP ) , bụ maazị Atiku Abụbakar gbàrà onye nke abụọ , site n’ inweta ntụli aka dị ndè iri na otu , narị puku narị abụọ na iri ise na ise , narị iteghete na iri asaa na asatọ ( 11 , 255 , 978 ) .
O kwuru na na- agbanyeghị na ọ bụ eziokwu na Buharị enwetachaghị nkwàdo zuru òkè na steeti Anambra na steeti Enugu , na o nwetazùrù ihe ruru paseenti iri abụọ na ise na steeti iri atọ na anọ ndị ọzọ dị n’ ala anyị , tinyere Federal Capital Territory ( FCT ) , nke gosiri na nwetàzuru ihe a chọrọ , dịka o siri dị n’ akwụkwọ iwu na- achị ala anyị .
Onyeisi ala Buharị , bụ onye gbara ahọ iri asaa na isii ma bụrụkwa onye e kwuru na o nwètàrà mmeri na steeti iri na iteghete wee merie mmadụ iri asaa na abụọ ndị ọzọ , bụ ndị ya na ha zọrọ ọkwa ahụ , ebe maazị Atiku Abụbakar nwetara mmeri na steeti iri na asaa , tinyéré FCT .
Maazị Mahmood kwukwara na maazị Felix Nicholas , nke otu ndọrọ-ndọrọ ọchịchị ' Peoples Collation Party ' ( PCP ) gbara onye nke atọ site n’ inweta ntụli aka dị otu narị puku na iri , otu narị na iri iteghete na isii ( 110 , 196 ) , ebe maazị John Gbor nke otu ndọrọ-ndọrọ ' All Progressive Grand Alliance ' ( APGA ) gbara onye nke anọ , site n’ inweta ntụli aka dị puku iri isii na isii , narị asatọ na iri ise na otu ( 66 , 851 ) .
Ndị ọzọ soro wee zọọ ya bụ ọkwa onyeisi ala , otu ndọrọ-ndọrọ ọchịchị ha , na ntụli aka ha nwetara n’ otu n’ otu gụnyere :
Ositelu Isaac Babatunde ( A ) 19 , 209 Abdulrashid Baba ( AA ) 14 , 380 Omoyele Sowore ( AAC ) 33 , 953 Chike Ukaegbu ( AAP ) 8 , 902 Shipi Godia ( ABP ) 4 , 523 Nwokeafor Ndubuisi ( ACD ) 11 , 325 Ezekwesili Obiageli ( ACPN ) 7 , 223 Mailafia Obadiah ( ADC ) 9 , 874 Yabagi Yusuf ( ADP ) 54 , 930 Nwachukwu Nwabuikwu ( AGA ) 4 , 689 Chief Umenwa Godwin ( AGAP ) 3 , 071 Obaje Ameh ( ANDP ) 3 , 104 Durotoye Olufela ( ANN ) - 16 , 779 Shittu Asiwaju ( ANP ) - 3 , 586 Fasua Kolade ( ANRP ) 4 , 340 Ibrahim Hassan ( APA ) 36 , 866 Buhari Muhammadu ( APC ) 15 , 191 , 847 Shitu Kabir ( APDA ) 26 , 558 Gbor Terwase ( APGA ) 66 , 851 Yusuf Dantalle ( APM ) 26 , 039 Obinna lkeagwuonu ( APP ) 3 , 585 Dara John ( ASD ) 2 , 146 Angela Johnson ( AUN ) 1 , 092 David lze-lyamu ( BNPP ) 1 , 649 Ojinika Chizee ( C 4 C ) 2 , 391 Abah Elaigwu ( CAP ) 1 , 111 Etim lshie ( CNP ) 1 , 874 Ukonga Frank ( DA ) 2 , 769 Awosola Olusola ( DPC ) - 5 , 242 Osakwe Felix ( DPP ) - 14 , 483 Onwubuya ( JFP ) - 4 , 174 Okotie Christopher ( RESH ) - 4 , 554 Akhimien lsibor ( GDPN ) - 41 , 852 Eke Chukwuma ( GPN ) - 4 , 924 Albert Ambrose ( HDP ) - 1 , 663 Madu Edozie ( ID ) 1 , 845 Chukwu-Eguzolugo Chikendu ( JMPP ) 1 , 853 Fagbenro-Byron Adesina ( KP ) 1 , 911 Kriz David ( LM ) 1 , 438 Muhammed Zaki ( LP ) 5 , 074 Adesanya-Davies Olufunmilayo ( MAJA ) - 2 , 651 Bashayi Dansarki ( MMN ) - 14 , 540 Santuraki Hamisu ( MPN ) - 2 , 752 Rabia Cengiz ( NAC ) - 2 , 279 Ademola Abidemi ( NCMP ) - 1 , 378 Salisu Tanko ( NCP ) 3 , 799 Edosomwan Johnson ( NDCP ) 1 , 192 Akpau Robinson ( NDLP ) 1 , 588 Ishaka Ofemile ( NEPP ) 1 , 524 Asukwo Archibong ( NFD ) 4 , 096 Atuejide Julian ( NIP ) 2 , 248 Ike Eke ( NNPP ) 6 , 111 Maina Kyari ( NPC ) 10 , 081 Ibrahim Usman ( NRM ) 6 , 229 Moses Ayibiowu ( NUP ) 5 , 323 Felix Nicolas ( PCP ) 110 , 196 Abubakar Atiku ( PDP ) 11 , 262 , 978 Ameh Peter ( PPA ) 21 , 822 Victor Okhai ( PPC ) 8 , 979 Major Hamza AI Mustafa ( PPN ) 4 , 622 Gbenga Olawepo-Hashim ( PT ) 2 , 613 Israel Davidson ( RAP ) 2 , 972 Osuala Kennedy ( RNBP ) - 1 , 792 Nsehe Nseobong ( RP ) 2 , 388 Donald Duke ( SDP ) 34 , 746 Da-Silva Ayo ( SNC ) 28 , 680 Ahmed Buhari ( SNP ) 3 , 941 Balogun Ishola ( UDP ) 3 , 170 Mark Audu ( UP ) 1 , 561 lnwa Sakil ( UPN ) 1 , 631 Nwangwu Peter ( WTPN ) 732 Ali Soyode ( YES ) 2 , 394 Moghalu Kingsley ( YPP ) 21 , 886
Onyeisiala Buharị na osote ya , bụ ọkammụta Yemi Osinbajo bụkwazị ndị e nyegoro akwụkwọ ikike na- egosi na ha bụ ndị tuuru ùgò na ya bụ nhọpụta , ma bụrụkwa nke e nyere ha n’ Abụja ụbọchị Wednesday site n’ aka onyeisi oche ụlọ ọrụ INEC , bụ ọkammụta Mahmood Yakubu .
N’ okwu ya dịka ọ na- anabata ya bụ nturu ùgò , onyeisi ala Buharị tòrò ndị dị iche iche sonyere na ya bụ nhọpụta , nakwa ụmụafọ ala Nigeria n’ ihi nkwàdo ahụ dara ụda ha nyèrè ya , iji sị ya chịrị gaba n’ ihu , ma kwekwazie nkwà na ọchịchị ya ga- aga n’ ihu n’ ọrụ ọma ahụ o ji n’ aka n’ inwògharị ala Nigeria na ibu agha megide mpụ na aghụghọ n’ ala anyị .
Ọ kọwara ya bụ nhọpụta ọchịchị e mere dịka nke magburu onwe ya na nke gheere anya oghe , ma tòkwazie ụmụ Nigeria maka irube isi nye iwu .
N’ ihe bànyere otu e siri mee ya bụ nhọpụta ọkwa ọchịchị onyeisi ala na nke ndị ụlọ ọgbakọ omebe iwu etiti , ọ bụ eziokwu na a hụtara ọtụtụ ihe ọdachi , oke nsogbu , ọnwụ na ọgba aghara na mpaghara ebe dị iche iche n’ ala anyị , ya bụ ntụli aka bụ nnọọ nke gara nke ọma ma gakwa siriri werere na steeti Anambra .
Otu ọ dị , e nwegasịrị ụfọdụ ihe ndapụta na ihe ịgbaghàchi aka elekere azụ dapụtasịrị ma chọọ ibì nhọpụta ahụ aka ọjọọ na mpaghara ebe dị iche iche na ya bụ steeti n’ oge nhọpụta ahụ .
Iji maa atụ , e nwegasịrị ngharịpụ nke akụrụngwa e ji enyocha akwụkwọ ikike e ji a akwụkwọ , bụ ' Smart Card Reader ' n’ ebe dị iche iche a na- atụ akwụkwọ n’ Ebenatọr , Ọsụmenyi na Ụkpọr dị n’ okpuru ọchịchị Nnewi South , mana ndị ji ọkwa ' Supervisory Presiding Officers ' ( SPOs ) n’ ebe ndị ahụ mere ngwa ngwa wèta ndị dị mma wee gbanwee ha ozigbo .
E nwekwara igbu oge tupuu a malite ịgụkọ akwụkwọ a tụrụ atụ n’ ime mkpu nke isii ( ward six ) Ụkpọr , n’ ihi na o nweghị ọ bụnadị otu onye nchekwa nọ n’ ebe ahụ , nke mezịrị egwu jiri jide ndị ọ INEC nọ n’ ebe ahụ , wee ruo mgbe ndị nta akụkọ wụchara n’ ebe ahụ , wee kpọtụrụ ma kpesara ndị isi ụlọ ọrụ INEC banyere nke ahụ , nke mezịrị ka e zìte ndị ọrụ nchekwa DSS n’ ebe ahụ ozigbo n’ ebe ahụ , e wee màlite ịgụkọ ihe a tụtara .
Site na ngagharị ndị ọzọ ndị nta akụkọ mere ụbọchị ahụ n’ ọtụtụ ebe dị iche iche a na- atụ akwụkwọ na ya bụ steeti , nke gụnyere Ụbụlụisiụzọ dị n’ okpuru ọchịchị Ihiala , Nimo , Abagana na Enugwu-ukwu dị n’ okpuru ọchịchị Njikọka ; a chọpụtakwara na ndị mmadụ nupùtara n’ ìgwè ma sonyesie ike na ya bụ nhọpụta , ebe ọtụtụ n’ ime ha , nke gụnyere osote aka na- achị steeti Anambra , bụ dọkịta Nkem Okeke kwupùtara ka obi dị ha , ma tòókwa ụlọ ọrụ INEC maka ezi nhàzi ha .
N’ aka nke ọzọ , a chọpụtakwara na ịtụ akwụkwọ amaliteghị n’ oge n’ ụfọdụ ebe , nke gụnyere ụlọ ezumezu Chima dị n’ Abagana dị n’ okpuru ọchịchị Njikọka na Ụmụike dị n’ okpuru ọchịchị Awka South , ebe ụfọdụ ndị ọzọ bụkwa ebe a chọpụtara na ihe agachaghị otu o kwèsiri n’ ihi ezughị oke nakwa ngharịpụ nke akụrụngwa dị iche iche e ji arụ ọrụ , na- agbànyeghị na e mechaara nwee mgbata ọsọ nke ụlọ ọrụ INEC .
Buhari achụbeghị Emefiele dịka Gọvanọ Ụlọ Akụ Etiti
Onye Isi Ala Muhammadu Buhari achụbeghị Gọvanọ Ụlọ Akụ Etiti Naijiria , Godwin Emefiele , dịka Online Portal , TheCable , sịrị chọpụta .
Akụkọ agbasala na Social media na Emefiele nwetara akwụkwọ ozi site na Ụlọ Ọrụ Onye Isi Ala Muhammadu Buhari , ụnyaahụ , ka ọ hapụ ọkwa ya dịka Gọvanọ Ụlọ Akụ Etiti .
N’ akụkọ anyị nwetara site n’ ụlọ ọrụ Onye Isi Ala nke gbaruru ihu na ọ dịghị eziokwu dị n’ akụkọ ahụ kwuru na : " Onye Isi Ala enweghị ike ịchụ Gọvanọ Ụlọ Akụ Etiti ala anyị ma ọ bụrụ na o nwetaghị nkwado nke Ndị Ụlọ Ome Iwu nke ala anyị .
O kwuru na ya bụ akụkọ bụ asị . "
Oge TheCable tụlere ya bụ akụkọ dịka otu esiri kwụsị Muhammad Sanusi II , onye jiburu ọkwa dịka Gọvanọ Ụlọ Akụ Etiti n’ ọrụ , ozi anyị nwetara sịrị : " Nkwụsinaọrụ dị iche na Nchụpụnaọrụ , na Emefiele emebeghị ihe ọ bụla nke ga- eme ka a chụpụ ya n’ ọrụ , kwụsị ya n’ ọrụ ma ọ bụ si ya jee zuo ike . "
Gọvanọ Ụlọ Akụ Etiti Ala Naịjiria , Maazị Godwin Emefiele
Nkebi asatọ nke Akwụkwọ Iwu Ụlọ Akụ Etiti nke afọ puku abụọ na asaa kwuru na Onye Isi Ala ga- ewepụ Gọvanọ Ụlọ Akụ Etiti ma ọ bụrụ na ụzọ abụọ n’ ime ụzọ atọ ka n’ ọnụ ọgụgụ nke ndị Ụlọ Ome Iwu ala anyị akwado mwepụ ahụ . "
Oge ọlụ Emefiele dịka Gọvanọ Ụlọ Akụ Etiti ka a na- atụ anya ga- abịa n’ isi njedebe na ụbọchị atọ nke ọnwa Junu , afọ puku abụọ na iri na iteghete-ya bụ afọ ise dịka a họpụtachara ya .
Ozi ọzọ ruru anyị aka kwuru " na akụkọ ahụ nke na abụghị eziokwu agbasala rinne dịka ọ fọdụrụ nanị ọnwa atọ ka oge ọlụ ya zuo . "
TheCable chọpụtara na Emefiele gara ọlụ n’ ụbọchị Monday , na ọ dịghị akwụkwọ ozi ọ bụla ụlọ ọrụ Gọvanọ ahụ nwetara .
E nwere ike ị họpụtakwa Emefiele ọzọ dịka Gọvanọ Ụlọ Akụ Etiti ma ọ bụrụ na ọ masị Onye Isi Ala na Ndị Ụlọ Nzukọ Ome Iwu .
Nkebi iri nke Akwụkwọ Iwu Ụlọ Akụ Etiti kwuru na " a ga- ahọpụta Gọvanọ na ndị osote gọvanọ ịrụ ọrụ afọ ise n’ oge mbụ na onye ọ bụla n’ ime ha tozukwara okè ka ahọpụta kwa ya ọzọ n’ afọ na- akarighi afọ ise . "
Ya bụ akwụkwọ iwu arụtụghị aka n’ ezumike na ngwụcha ọrụ , mana TheCable ghọtara na ndị gọvanọ Ụlọ Akụ Etiti a naghị enwe ezumike ngwụcha ọlụ n’ ihi oké mkpa ọlụ ahụ dị .
Ozi a sị na Ụlọ Akwụkwọ Mgbasa Ozi Vanguard , ụbọchị ise nke ọnwa March afọ puku abụọ na iri na iteghete .
GỌGAN Emee Oke Oriri Na Ọñụñụ Maka Nturu Ugo Buharị
Òtù ' Good Governors Ambassadors of Nigeria ' ( GOGAN ) emeela oke oriri na ọñụñụ dara ụda maka nturu ugo onyeisi ala Nigeria bụ Muhammadụ Buharị na nhọpụta izugbe ahụ e mere n’ abali iri abụọ na atọ nke ọnwa Febrụwarị nso nso a .
N’ okwu ya na mmemme ahụ , onye chikọbara ya oriri na ọñụñụ ma bụrụkwa onyeisi otu GOGAN , bụ maazị Johnobosco Ọnụnkwọ kọwara ya bụ nturu ugo Buharị dịka nturu ugo nke ụmụafọ ala Nigeria niile n’ izùgbe , ma kwuo na nke ahụ bụ nnọọ ntọpụ n’ agbụ nye ụmụafọ Nigeria nke ugboro abụọ .
O mere ka a mara na ọ bụ Chineke nna jiri aka ya wee guzobe Buharị n’ oche site n’ inye ya mmeri nke ugboro abụọ ahụ , iji wee chịkwuo ala Nigeria afọ anọ ọzọ , ma sị na nke ahụ kwesiri ịbụ obi añụrị na ihe oke oriri na ọñụñụ nyere onye ọbụla bụ ezi nwaafọ ala Nigeria .
Maazị Ọnụnkwọ gara n’ ihu kpọpụtasịa ụfọdụ n’ ime ihe dị iche iche onyeisi ala Buharị meputagoro kemgbe afọ ole na ole ọ nọgoro n’ ọkwa , nke gụnyere itute na inwògharị ọnọdụ akụnụba ala Nigeria , ibu agha megide mpụ , arụrụ ala na ịmazụ ego ọhanaeze , idozigharịsị okporo ụzọ dị iche iche , imemìla mkpamkpa ndị Boko Haram , igbochì nsogbu na- adapụta n’ etiti ndị ọrụ ugbo na ndị Fụlani na- achị ehi , iweputa atụmatụ itinye ego Nigeria n’ otu akpa ego bụ ' Treasury Single Account ' ( TSA ) , atụmatụ ịzụ ụmụakwụkwọ nri , tinyere ọtụtụ ihe ndị ọzọ , ma kwuo na ihe ndị a niile so n’ ihe gbaara ya akaebe n’ oge ọ na- achụ nta nkwàdo , nke mezịrị ụmụ Nigeria jiri tụnyere ya nkwádo n’ ụzọ dara ụda .
Ọ chetaara ụmụafọ Igbo ịhụnanya Buharị nwere n’ ebe ha nọ , gosipụta ezi olile anya o nwere na ọ ga- enyefe ha ọkwa n’ aka n’ ahọ 2023 , ma kpọkuo ha ka onye ọbụla gaa n’ ihu ịkwàdò ọchịchị ya , ọbụnadị ka ọ rịọrọ ka onye ọbụla pụta n’ ìgwè ma tụnyere ndị niile dị iche iche ji aha otu ndọrọ ndọrọ All Progressive Congress azọ ọkwa dị iche iche na nhọpụta ahụ a ga- eme ụbọchị Satọdee .
N’ okwu nke ha n’ otu n’ otu , ode akwụkwọ otu ndọrọ APC na steeti Anambra , bụ maazị Chuks Agụfụgo ; onyeisi ndị ntorobịa otu ndọrọ ndọrọ ahụ na steeti ahụ , bụ maazị Augustine Mụọmaife , na otu onye ọzọ selitere isi n’ otu ndọrọ ndọrọ ahụ ma bụrụkwa kọmishọna na- ahụ maka mgbasa ozi na steeti ahụ , bụ maazị Jerry Amilo kọwara mmemme ahụ dịka ihe iji sị ndị mmadụ daalụ maka ịtụrụ onyeisi ala Buharị akwụkwọ , ma rịọkwa ha ka ha gaa n’ ihu ịkwàdo ya na otu ndọrọ ndọrọ APC .
Ha kọwara Buharị dịka nwoke maara nke ekwe na- akụ n’ ihe gbasaara ọchịchị obodo , kwuo na o wulitela ọnọdụ mmepe ala anyị n’ ụzọ pụtara ihè , kwàlite ọnọdụ akụnụba ala anyị , ma mepùtekwa ọtụtụ ihe ndị ọzọ a na- ahụ anya na mpaghara ebe dị iche iche n’ ala Nigeria , nke ndị Igbo ritere ọtụtụ uru na ya n’ ụzọ dị iche iche .
Ha rịọkwara ka ụmụafọ ala Nigeria gaa n’ ihu ịkwàdò otu ndọrọ ndọrọ ahụ iji hụ na ọrụ ọma ahụ gàrà n’ ihu , ma mekwa ka nkwà ahụ e kwèrè inyefè ndị Igbo ọkwa ọchịchị ala anyị n’ ahọ 2023 pụtara ìhè .
Okwu Ntụgharị Uche maka Wednezdee Ọma ( WEDNEZDEE NTỤ )
Dịka ndị otu Kraịst , na- ebido oge Lent na ụbọchị Wednezdee ntụ , ọ bụ ohere ịji were lebaa anya na ngalaba atọ pụtara ìhè n’ ime Lent : ịbu ọnụ , inye onyinye na ekpere .
Ọ dị mkpa k ' anyị sonye nke ọma n’ emume nke mmụọ a .
Site na ịbu ọnụ , anyị ga- adị ike ịji were merie agụụ niile nke anụ arụ , ma cheta na Chineke enyewo anyị ike ịji were merie ọnwụnwa niile .
Site n’ ịnye onyinye , anyị ga- ewere ihe anyị nwere nyetụ ndị o nweghị ka ọ há ha na ndị ụwa na- atụ n’ ọnụ .
Ezi àgwà dị otu a ga- enyere anyị aka ịmata na anyị niile bụ otu ezinaụlọ n’ ime Chineke .
Nanị otu Chineke dị nke ji ike niile maka ndụ anyị .
Maka ezi ọlụ niile nke ebere na obiọma anyị mere site na onyinye anyị nyere mmadụ ibe anyị , bụ Christ k ' anyị mere ya ( Matiu isi nke iri abụọ na ise , amaokwu nke iri anọ )
Site na ekpere , anyị ga- amata na ndabere anyị dị na Chineke .
Ekpere Maka Wednezdee Ntụ
Onyenweanyị , Onye Nsọ , mere anyị ebere .
Anyị ekwupụta mmehie anyị n’ iru gị .
Anyị emehiewo megide Gị ma ewepụ ebere gị na amara gị , anyị ga- abụ ntụ .
Anyị echegharịa na mmehie niile anyị ugbua .
Onyenweanyị , dịka anyị na- abanye n’ ime oge Lent a , nọrọ anyị nso .
Nyere anyị aka site na mmụọ nsọ gị , k ' anyị were nwee ezi nchegharị sitere n’ ime obi anyị .
Nyere anyị aka site na mmụọ nsọ gị , k ' anyị were nwee ume iji were merie onye iro .
Ekele dịrị gị , Onyenweanyị , na mmemme mbilite na ọnwụ gị na- abịa !
Ọnwụ enweghị ike , o nweghịkea mmeri n’ ihi Jesus .
Ebube , nsọpụrụ na otuto dịrị aha gị .
Nara ekele n’ ihi na ị napụtawo anyị .
Nyere anyị anyị ịnọgide n’ ume na ọñụ nke oge a dịka anyị na- aga n’ ime ịsụ niile nke dị n’ ime ya .
Nyere anyị aka ịmị mkpụrụ nke Mmụọ Nsọ .
Ekele dịrị Gị na ntụ nke dị na egedege ịhu anyị egosighị ihe anyị bụ .
Ọ bụ ezie na site na ntụ ka anyị si pụta , mana arụ anyị na mmụọ anyị na onwe anyị , nọ na- echere mgbapụta ọma ahụ na nyeghachi zuru okè nke ihe niile .
Nyere anyị aka ilegide anya ụbọchị ahụ , ma mee ka ọ bịa ọsịsọ , Onyenweanyị Jesus Christ .
Amen .
Abụ Ọma Iri Ise na Otu-Ekpere Site na Mgbe Ochie Gbasara Wednezdee Ntụ .
Abụ Ọma nke diri Onye-isi Abù .
Abù Ọma Devid : mb͕ e Netan , bú onye-amuma , biakutere ya , mb͕ e ọ bakusiri Bat-sheba .
Merem amara , Chineke , dịka ebere Gị si dị ; dịka ịba ụba nke obi ebere Gị niile si dị , hichapụ njehiem nile .
Sacha m nke ọma dịka ákwà ka ajọ omume m pụa n’ imem , me kwa ka m si na nmehie m dị ọcha .
N’ ihi na mụ onwem mara njehie m niile ; nmehie m dịkwa n’ irum mgbe niile .
Megide Gị , nání Gị , ka m mehieworo , ọ bụ kwa ihe jọrọ njọ n’ anya Gị ka m meworo ; ka Ị we bụrụ onye ezi omume mgbe ị n’ ekwu okwu , dịkwa ọcha n’ obi mgbe Ị n’ ekpe ikpe .
Lee , n’ ajọ omume ka amụpụtara m ; ọ bụkwa na nmehie ka nne m tụrụ ime m .
Lee , eziokwu n’ akụkụ niile dị n’ ime mmadụ atọwo Gị ụtọ ; ọ bụkwa n’ akụkụ zoro ezo ka ị na- eme ka m mara amamihe .
Ị ga- ewere hyssop wepụ nmehiem , m ga- adịkwa ọcha ; ị gasacham dịka ákwà , m ga- adịkwa ọcha karị snow .
Ị ga- eme ka m nụrụ olu obi ụtọ na ọṅù ; ka ọkpụkpụ niile ị gwepịaworo we tegharịa egwú-ọṅù .
Zopu iru Gị na nmehiem nile , hichapụkwa ajọ omume m nile .
Kère m obi dị ọcha , Chineke ; me kwa ka mmụọ nke n’ eguzosi ike dị ọhụrụ n’ imem .
Atụpụla m n’ iru Gị ; a narakwala m Mmụọ Nsọ Gị .
Nyeghachi m obi ụtọ nke nzọputa-Gi ; were kwa mmụọ nke amara aha ya kwagide m .
M ga- ezí ndị njehie ụzọ Gị niile , ndị nmehie ga- alaghachikwute kwa Gị .
Napụta m n’ aka ikpe ọmụma ọbara dị iche iche , Chineke , bụ Chineke nke nzọpụta m ; irem g ' eti nkpu ọṅù bayere ezi omume Gị .
Onyenweanyị , ị ga- emeghe egbugbere ọnụ m abụọ ; ọnụ m g ' egosikwa otuto Gị .
N’ ihi na àjà adịghị atọ Gi utọ ; ka m we nye ya : àjà nsure ọkụ adịghị atọ Gị ụtọ .
Àjà niile nke Chineke bu mmụọ tiwara etiwa ; obi tiwara etiwa na nke egwepịara egwepịa , Chineke , ị dịghị eleda ya anya .
Mere Zaion mma dịka O si dị Gị utọ : Ị ga- alụ mgbidi niile nke Jerusalem .
Mgbe ahụ ka àjà niile nke ezi omume , bú àjà nsure ọkụ na àjà nsuresi ọkụ , ga- atọ Gị ụtọ ; mgbe ahụ ka ha ga- achụ ọtụtụ oké ehi n’ elu ebe ịchụ àjà Gị .
Amen .
Ka Chineke nọnyeere anyị n’ ime oge a .
Amen .
Akụkọ Ụwa-Otu Nwoke Anwụọla ka Ọ ñụchara Mmiri si na Ọwa Mmiri Ide ma Werekwa ya Saa Ahụ Ịji Gosipụta Obi Añụrị ya N’ ugo Buhari Turu
Ọnwụ nke Bala Haruna , agbasala rinne ụnyaahụ .
Haruna , bụ onye na- akwadosi Onye Isi Ala Muhammadu Buhari na Steeti Bauchi ike , ñụrụ iyi ma forokwa ntutu taa na ọ ga- anọ nkeji iri n’ ọwa mmiri ide ma ñụkwaa ya bụ mmiri ma ọ bụrụ na Buhari etuta ugo mmeri na ntụli aka onye isi ala .
Ngwá ngwa a kpọrọ Buhari dịka onye nwetara mmeri na ntụli aka nke ahụ emere na mkpụrụ ụbọchị iri abụọ na atọ nke ọnwa Febụwarị n’ ọnụ ụtụtụ Wednezdee izu ụka gara aga , Haruna mere ka okwu ya ghara ịbụ ihe dara n’ àjà dịka o gwuru mmiri dị na ọwa mmiri ide ma ñụkwaa ya bụ mmiri na- adịghị ọcha .
Akụkọ gbasara ya mere ka Social Media mee mkpatụ ma zụọ azụọ .
Mana ụnyaahụ , anyị nwetara ozi na ya bụ nwa amadị agawala ije n’ ala mmụọ site na ọgbụgba ọbara nke mgbarịma afọ ( Gastrointestinal bleeding ) .
Site na ozi ruru anyị aka , e bugara Haruna n’ ụlọ ọgwụ dịka o kwuchara na ọ na- enwe ihe mgbu dị ike n’ afọ ya ma na- anyụkwa ọbara ka mgbe ụbọchị abụọ .
Dịka e mechara ọtụtụ nnyocha , a chọpụtara na ya bụ nwa amadị na- agba ọbara na mgbarima afọ ya , nke bụ ihe o butere site na mmiri ọwa ide ahụ ọ ñụrụ .
Anyị ga- echeta na n’ afọ puku abụọ na iri na ise , otu nwoke aha ya bụ Abubakar Duduwale , gara ije site na Yola , Steeti Adamawa ruo Abuja ịji gosipụta obi añụrị ya na mmeri Buhari .
N’ afọ gara aga , Minista Ọlụ Ahụ Ike dị n’ aka , Ọkammụta Isaac Adewole , gara leta nwoke ahụ na Ụlọ Ọgwụ Etiti ( Federal Medical Center ) nke dị na Yola , ka ya bụ nwoke nwechara ihe mmerụ ahụ n’ ụkwụ ya site na nje m ahụ dị anya o jere .
Akụkọ a sị na Akwụkwọ Mgbasa Ozi Guardian Naijiria , Ụbọchị Isii nke Ọnwa March , Afọ Puku Abụọ na Iri na Iteghete | Dịka ọ fọdụrụ nkeji iri na abụọ ka ọ kụọ elekere anọ nke ụtụtụ
Anambra Ga- Abụ Steeti Mbụ Ga- Akwụ Ụgwọ Ọnwa Opekata Mpe Ọhụụ -- Obianọ
Dịka ala Nigeria na- agba mbọ ma na- ejikere ịmalite kwụba ndị ọrụ oyibo ụgwọ ọnwa opekata mpe ọhụụ , aka na- achị steeti Anambra bụ gọvanọ Willie Obianọ ekwela nkwà na ya ga- abụ gọvanọ mbụ n’ ala Nigeria ga- ebu ụzọ màlite ịkwụ ya bụ ụgwọ ngwa ngwa e binyere aka na ya .
Gọvanọ Obianọ kwuputara nke a oge ya na ndị ọrụ oyibo n’ ụlọ ọrụ dị iche iche na steeti ahụ zùtere n’ isi ụlọ ọrụ Jerome Udọjị dị n’ Awka bụ isi obodo steeti ahụ .
O mere ka a mara ezi mbọ ọchịchị ya gbagoro na njikere ọ dị ịga n’ ihu n’ ịkwalite ọdịmma na ezi obibi ndụ ndị ọrụ na steeti ahụ , dịka o si eme kemgbe ọ batara n’ ọkwa ọchịchị , ma bụrụkwa nke o kwuru na ya na- eme site na nkwàdo na ezi mmekọrịta dị n’ etiti ndị omebe iwu steeti ahụ .
N’ ịgbakwàsà ụkwụ na nke ahụ , ọ gara n’ ihu mekwa ka a mara na ya ezutela ma nwee mkparịta ụka , ya na ndị isi òtù jikọtara ndị ọrụ oyibo steeti ahụ bànyere ihe dị iche iche na- akpà ndị ụrọ na steeti ahụ , ma nọrọkwazie ebe ahụ kwuwaa hoohaa n’ ihu ndị ọrụ ahụ na Anambra ga- abụ steeti mbụ n’ ala Nigeria ga- akwụ ụgwọ ọnwa opekata mpe ahụ bụ ' Minimum Wage ' , ngwa ngwa e kpebìrì ma kwekọrịta ka a kwụbazie ya .
Ọ sị na ya ga- emezùputakwa nkwekọrịta niile ahụ ha mere ngwa ngwa ọ malitere kwụba ụgwọ ọnwa ọhụụ ahụ .
O kwuru ya bụ ụgwọ ọnwa ọhụụ ga- eme ka e nwee mmakwasa nke ihe karịrị otu ìjèrí Naịra na ụma anọ n’ ọnụ ego steeti ahụ na- akwụ ndị ọrụ ya , ma kwuo na na- agbanyeghị na nke ahụ abụghị ihe dị mfe , na ya ga- akwụ ya , n’ ihi ezi mmasị ahụ o nwere ịkwàlite ọdịmma ndị ọrụ na ya bụ steeti .
Ọ chetakwazịịrị ndị ọrụ ahụ na n’ imezùputa ihe niile ndị a , e kwesiri ka e nwee ezi mmekọrịta n’ etiti ndị ụlọ ọgbakọ omebe iwu na isi ọchịchị steeti ahụ , dịka e nwere ugbu a , iji hụ na ha ga na- akwàdo amụmà iwu , amụmà ego ọrụ na ezi atụmatụ ndị ọzọ dị iche iche a tụpụtara .
N’ ihi ya , ọ kpọkuzịrị ma dụọ ndị ọrụ niile ahụ na ụmụafọ Anambra n’ izugbe ka ha pụta n’ ìgwè , kwàdo ma tụnyere ndị niile ji aha otu ndọrọ ndọrọ ọchịchị ' All Progressive Grand Alliance ' ( APGA ) apụta ịzọ ọkwa ụlọ omebe iwu steeti ahụ , iji mee ka ya bụ ezi ebumnobi bụrụ nke pụtara ihè , gaa n’ ihu ma dịkwa ọkpụtọrọkpụ .
A Kpọkuo Ndị Anambra Ka Ha Tụnyere APGA Na Ntụliaka Ụbọchị Satọdee
Aka na- achị steeti Anambra bụ gọvanọ Willie Obianọ akpọkuola ụmụafọ steeti Anambra ka ha tụnyere ndị dị iche iche ji otu ndọrọ ndọrọ ' All Progressive Grand Alliance ' ( APGA ) azọ ọkwa ịga ụlọ ọgbakọ omebe iwu steeti Anambra na ntụkiaka ahụ a ga- eme ụbọchị Satọdee .
Gọvanọ Obianọ kpọrọ oku a n’ Awka oge ya na ndị ọrụ oyibo steeti ahụ na- akparịta ụka , bụkwazi nke ọ nọrọ na ya wee mee ka ha mara oke mkpà ọ dị na otu ndọrọ ndọrọ ahụ nwetara mmeri dara ụda na ya bụ ntụliaka .
Ọ kọwara nhọpụta ahụ a ga- eme n’ ụbọchị Satọdee dịka nke nwere ọtụtụ ihe so ya n’ azụ , nakwa nke pụrụ inwe mmetụta pụtara ìhè n’ ọchịchị steeti ahụ .
O mere ka a mara na , dịka ọ bụ otu ndọrọ ndọrọ ọchịchị APGA ji ọkwa ọchịchị na steeti ahụ ugbu a , na ọ bụrụ na e nweghị ọkà n’ ọnụ ọgụ ndị otu ndọrọ ndọrọ ahụ n’ ụlọ ọgbakọ omebe iwu steeti ahụ , na o nwere ike ibì ezi ọchịchị dị na ya bụ steeti ugbu a aka ọjọọ , ma gbaghachikwa aka elekere azụ n’ ebe o metụtara ịkwàlite ọdịmma ndị ọrụ oyibo steeti ahụ nakwa ebe o metụtara ya bụ ọrụ mmepe na- aga n’ ihu ugbu a , n’ ihi na ọ gaghị adịchazị mfe ịkwàdò atụmatụ ọrụ , atụmatụ ego ọrụ na ọmarịcha atụmatụ ndị ọzọ n’ ụlọ ọgbakọ omebe iwu ahụ , dịka e si eme ya ugbu a , maka na a ga- enwezị ọtụtụ ndị kwe na ndị ekweghị .
N’ iji gbanahị nke ahụ , gọvanọ Obianọ kpọkuzịrị ndị ọrụ oyibo steeti ahụ ka ha binyere otu ndọrọ ndọrọ APGA aka iji nweta mmeri dara ụda na nhọpụta ahụ .
Na ntụnye nke ya , osote aka na- achị ya bụ steeti , bụ dọkịta Nkem Okeke , onye kwuputara na ọ dị oke mkpa ka onye ọbụla bụ ezi nwaafọ steeti ahụ tụnyere otu ndọrọ ndọrọ APGA na nhọpụta ahụ , kpọpụtasịrị ọtụtụ ihe dị iche iche gọvanọ Obianọ meputagoro n’ ebe o metụtara mmepe izugbe nke steeti ahụ , nke gụnyere ịrụ na idozigharị okporo ụzọ n’ ọtụtụ ebe dị iche iche na itinyesi ọkụ na ha , iwèta ezi nchekwa ndụ na akụnụba , inye obodo niile dị na steeti ahụ ego ka ha wee rụọ ihe dị ha mkpà , iji hụ na obodo ọbụla ritere úrù n’ ọchịchị ya , tinyere ọtụtụ ihe ndị ọzọ .
Ọ rịọrọ ndị dị iche iche a kpasùrù iwe n’ ụdị ọbụla n’ otu ndọrọ ndọrọ ahụ ka iwe ha dàjụọ , ma kpọkuo ha ka onye ọbụla tinye aka na mbọ ahụ a na- agba ịhụ na ya bụ otu ndọrọ ndọrọ nwetara nturu ugo dara ụda ọzọ dịka o nwetara n’ oge e mere ntụliaka maka ọkwa gọvanọ .
Na mbụ n’ ozi nnọọ ya , onyeisi ọrụ oyibo na steeti ahụ , bụ ọkaiwu Harry Udu chetaara ndị ọrụ oyibo ahụ ebe ha siri màlite nà otu ọnọdụ dịịrị ha na mgbe gara aga , bụ mgbe a na- eji ha ụgwọ ọrụ ọtụtụ ọnwa , mgbe a dịghị akwụ ha ụgwọ ịla ezumike nka , nakwa mgbe ha gabigara ihe iche aka mgba dị iche iche n’ ịhụ ọrụ ha n’ ihi otu e siri gbakụta ha azụ , wee ruo mgbe ọchịchị nọ ugbu a na steeti ahụ bàtàrà n’ ọkwa .
Ọ gara n’ ihu chetara ha ihe ndị ọzọ ọchịchị Obianọ meere ha na nke ọ ka na- emere ha ugbu a , ma e wezuga ịkwụ ha ụgwọ ọnwa na ụgwọ niile ruuru ha n’ oge na otu o kwesiri , nke gụnyere ibunye ha akpa osikapa n’ ekeresimeesi ọbụla , iweputa ụgbọala e ji ebuta ma na ebula ha n’ ọrụ site na mpaghara ebe dị iche iche ha si abịa , itinye ego n’ ụgwọ ọnwa ndị ọrụ , idozigharịsị ụlọ ọrụ gọọmenti steeti ahụ , tinyere ihe ndị ọzọ , ma dụzie ya ka ha gosi Gọvanọ n’ ọchịchị ya dị ha ahụ mma site n’ ịtụnyere otu ndọrọ ndọrọ APGA na nhọpụta ụbọchị Satọdee ahụ .
Na nzaghachi n’ aha ndị ọrụ ahụ , onyeisi otu jikọtara ndị ọrụ oyibo na steeti ahụ , bụ maazị Jerry Nnụbịa , kwere gọvanọ Obianọ nkwà itinye ihe niile a gwara ha n’ ọrụ site n’ ịtụnyere otu ndọrọ ndọrọ APGA n’ ùjú ụbọchị Satọdee , ma kwuputakwa nkwàdo ha nye ọchịchị ya , bụ nke o kwùrù na ọ dị ha nnọọ ahụ mma .
Ọchịchị nke Otu Egwu Bọọlụ Real Madrid na Mba Yuropu Abịa N’ isi Njedebe
Ọchịchị nke Otu Egwu Bọọlụ Real Madrid na mba Yuropu abịala n’ isi njedebe dịka ndị otu egwu bọọlụ Ajax merichara ya site na ịgba ha ọkpụ anọ asatara nanị otu n’ ụlọ ha ụbọchị Tuuzdee .
Na mkpụrụ ụbọchị asaa , otu egwu bọọlụ Madrid abụrụla ndị a gbapụrụ na iko Copa del Rey , iko La Liga na agbata nke iri na isii na Champions League , bụ asọmpi ha kwetara na ọ bụ naanị ha bụ eze na ya .
Ha ebuola ya bụ iko ugboro atọ na- esepụghị aka , na ugboro anọ n’ ime afọ ise gara aga , ebe oge ikpe azụ ndị egwu bọọlụ Madrid erughị agbata nke asatọ bụ n’ afọ puku abụọ na iri , bụ n’ afọ mbụ nke Cristiano Ronaldo .
Ronaldo zọpụtara Madrid n’ afọ gara aga n’ ime agbata nke asatọ ebe Gareth Bale bunyere ha ya bụ iko , mana ebe Ronaldo anaghị agbaziri ndị egwu bọọlụ Madrid , Bale bụ onye ewebatara ewebata na ya bụ egwuregwu .
Solari ahụla ihe mgbanwe dị iche ka achụchara Julen Lopetegui n’ ọnwa Novemba , mana otu egwu bọọlụ ya ka ndị egwu bọọlụ Barcelona ji akara iri na abụọ were na- agha na nkwụdo La Liga , hụrụ ka izu ụka a siri jọrọ ha njọ .
Onye Isi egwu bọọlụ Madrid , Florentino Perez nọzi n’ ihe mgbagwoju anya ebe ọ maghị ma ọ bụ ya hapụ Solari rue ọgwụgwụ afọ bọọlụ a , ma ya fọdụzie ị bido afọ bọọlụ ọhụrụ .
Solari nwere ike inwe ọtụtụ mkpesa .
Ajax bụ ndị na- akwụghị ofuma dịka emerichara ha ọkpụ abụọ asatara otu na ụkwụ nke mbụ mana ha bịara na Santiago Bernabeu were bụrụ akwa a kwụrụ , site na mmeri ịtụ na- anya ọkpụ ise asatara atọ na nchịkọta ụkwụ abụọ ahụ .
Hakim Ziyech na David Neres gbanyere goolu abụọ n’ ọkara nke mbụ ebe Dusan Tadic mere ya atọ dịka Marco Asensio nyechara ndị Madrid olileanya .
Ka nkeji abụọ gasịrị , Lasse Schone gbanyere bọọlụ n’ ebe ọnụ goolu ndị Madrid tupu achụpụ Nacho .
Bale batara ka nkeji iri abụọ na iteghete gachara were nọchie Lucas Vazquez mana nwa amadị a bụ onye mba Wales gbara bọọlụ kụrụ n’ ìgwè ọnụ goolu ma tufuo ohere ọma abụọ .
Sergio Ramos nọ n’ akụkụ ebe o nwetachara akwụkwọ edo edo ọ kpachara anya nweta nke mere ka ọ ghara ịso gba bọọlụ ahụ ebe o jupụtara na olileanya na ha emeriela agbata ahụ .
Raphael Varane kara ime ka nkea bịa na mmezu n’ ime nkeji ise mana bọọlụ ahụ nke ọ mara ise site na yard isii gara n’ elu ọnụ goolu .
Ndị egwu bọọlụ Ajax werezie ọnọdụ .
Toni Kroos , amaghị ihe ọ na- eme n’ abalị ahụ niile , ka a natara bọọlụ site na ịtụ bọọlụ ebe Dusan Tadic gbara ọsọ n’ aka nri .
Tadic kwụsịrị maka Ziyech , onye tinyere bọọlụ ahụ ụkwụ aka ekpe ya o were baa n’ ọnụ goolu .
Ajax jupụtara n’ ike dịka Neres kpara Dani Carvajal n’ akụkụ ebe Tadic mekwara otu ihe ahụ dịka ọ dọkpụgharịrị Casemiro na- etiti ama egwuregwu ahụ tupu onye bọọlụ ahụ maka goolu nke abụọ .
Neres hapụrụ Thibaut Courtious n’ ọnọdụ na- adịghị mma dịka ọ gbanyere bọọlụ ahụ maka goolu nke abụọ .
Vazquez na Vinicius Junior hapụrụ ama egwuregwu ahụ n’ anya mmiri site na ihe mmerụ ahụ ha nwetara .
Bale batara , ya na Asensio , were gbaa ọsọ na aka ekpe mana bọọlụ ọ gbara site n’ akụkụ ahụ gara n’ elu ọnụ goolu .
Ndị nkwado na- eme mkpọtụ iji kwado ndị nke ha dịka ọkara nke mbụ gara mana ọnọdụ Madrid kawanyere njọ , ha na- ewepụta ohere mana ha enweghị ike iji ohere ndị a were mepụta ezi ihe .
Benzema kpara Ziyech mana ọ gbafuru bọọlụ ya , oge a ka Ajax ji mee ka ọnọdụ ha kwudosie ike site na ị gbanye nke atọ na- edochaghị anya .
Ha sitere n’ aka nri were gaa n’ aka ekpe , gaghachikwa n’ etiti ọzọ , ebe Donny van de Beek nyere bọọlụ Tadic ahụ , onye ji iwe na ọnụma were gbanye ya n’ elu ọnụ goolu
Mkpọtụ kwụsịrị dịka refirii Felix Brych chere ka VAR kwuo , ebe bọọlụ ahụ dịka ka ọ gafechago maka ịtụ ya tupu Noussair Mazraoui agbapụta ya .
Site n’ akụkụ igwe onyonyo , ahụchaghị nke ọma mere ya bụ goolu jiri bụrụ nke a gụnyere .
Madrid chọrọ goolu atọ na nkeji iri abụọ na- anọ na abụọ na nkeji iri abụọ , dịka Asensio gbanyere bọọlụ Sergio Reguilon gbabatara n’ iru ọnụ goolu were nye ha olileanya anya .
Mana ka akwụsịchara bọọlụ dịka Erik ten Hag chọrọ ị gbatu Schone , a gbanyere bọọlụ ahụ n’ elu ọnụ goolu Courtious .
Frenkie de Jong tihiere ụkwụ na nkeji nke iri asatọ na anọ , nke nyere Luka Modric ezi ohere n’ akụkụ ahụ mana Benzema lara ya bụ ohere n’ iyi .
Nacho nwetara akwụkwọ ọbara ọbara oge ya na Van de Beek zọchara bọọlụ , ebea ka ike jiri gwụ ndị Madrid .
INEC Ekeela Ma Busaa Ihe A Ga- Eji Tụọ Akwụkwọ Ụbọchị Satọdee
Na nkwadobe ya maka ịchịkọbà ntụliaka ghe anya oghe na nhọpụta ahụ a ga- eme ụbọchị Satọdee , ụlọ ọrụ ahụ na- ahụ maka nchịkọba nhọpụta ọchịchị n’ ala Nigeria , bụ ' Independent Electoral Commission ' ( INEC ) , ngalaba ya nke steeti Anambra ekesaala ma busàsịa ihe dị iche iche a ga- eji wee tụọ ya bụ akwụkwọ .
Ya bụ nkesà akụrụngwa na ihe ndị ọzọ bụ nke weere ọnọdụ ụbọchị Wednesday n’ ụlọ ọba ego ala anyị dị n’ Awka , bụ isi obodo steeti ahụ , ebe e siri wee busaa ha n’ okpuru ọchịchị niile e nwere na ya bụ steeti .
N’ ajụjụ ọnụ ndị nta akụkọ gbàrà ya banyere nke ahụ , onyeisi ụlọ INEC na steeti Anambra , bụ dọkịta Nkwachukwu Ọrjị mere ka a mara na ihe e ji ekesà ma na- ebusa ya n’ oge bụ ka e wee hụ na ya bụ akụrụngwa na ihe ndị ahụ niile ruchara ebe a ga- eji ha wee rụọ ọrụ n’ oge ma zùkwa òkè , n’ ihi na a ga- anọkwa ebe ahụ e bùgara ha wee wepùta ogè nyòchagharị ha niile ọzọ , iji hụ na o nweghị nke ọbụla na- eri mperi , ma ọ bụ na- enwe nsògbu tupu ụbọchị ahụ a ga- eme nhọpụta .
Ọ sị na ọ bụ ụbọchị Satọdee ahụ a ga- eme nhọpụta maka ndị ụlọ ọgbakọ omebe iwu ka a ga- emegharịkwa nhọpụta ahụ e kwuru na a ga- emegharị n’ ọgbọ nta nkwàdo Agụata na ' Idemili South ' bụ ebe e nwere ụfọdụ ihe iche aka mgba na ihe ọdachi ndị ọzọ n’ ụbọchị mbụ ahụ e mere ya bụ nhọpụta ìzùgbe .
O kwupùtazịkwara ezi njikere nke ụlọ ọrụ ahụ dị ugbu a ịchịkọba nhọpụta ọchịchị ga- aga siriri werere na bụ steeti ahụ , n’ ihi na ha akwadola ma tinyesie ihe niile ha kwesiri itinye n’ ọrụ màkà ya bụ nhọpụta .
Ọ kpọkuzịkwara ọhanaeze na- atụ akwụkwọ , ndị ọrụ otu ndọrọ ndọrọ ọchịchị na ndị dị iche iche na- egwu okwe ndọrọ ndọrọ ka onye ọbụla kpachara anya ya , kwanyere onwe ya ùgwù ma mee ihe n’ usòrò iwu , iji hụ na e nweghị ụdị nsogbu obụla ga- adapụta ọzọ na mpaghara ebe ọbụla na steeti ahụ , n’ ihi na onye ọbụla a ga- enweta n’ isukanye ọgba aghara n’ ụdị ọbụla ụbọchị ahụ ga- eji anya ya abụọ wee hụ ntị ya na- ejighị ènyò .
Kwụsịnụ Ịkwafù Ọbara Maka Nhọpụta Ọchịchị -- Ebubemụọnsọ
Dịka ụbọchị Satọdee na- akpụdòbe nso n’ ike , bụ ụbọchị a ga- emetọpụ nhọpụta izugbe ahọ 2019 n’ ala Nigeria , onyeisi na onye ndu ime mmụọ nke ụka ekpere ' Holy Ghost Adoration Ministry , Uke ' dị na steeti Anambra bụ ụkọchukwu Oseburu ụwa Emmanuel Obimma akpọkuola ụmụafọ Nigeria ka ha kwụsị nkwafu ọbara ahụ ha na- akwafu n’ ihi ịzọ ọkwa na igwù okwe ndọrọ ndọrọ ọchịchị .
Ụkọchukwu Obimma , bụ onye a maara nke ọma dịka Ebubemụọnsọ kpọrọ oku a ma nye ya bụ ndụmọdụ n’ ofufe nrò otite mmanụ e fèrè n’ ụlọ ụka ' Blessed Iwene Tansi Catholic Church ' dị n’ Ụmụdiọka , n’ okpuru ọchịchị Dunukọfịa nke steeti Anambra , bụkwa ebe ọ nọrọ wee gbarụọ ihu bàbyere mgbusi ahụ e gbusiri ọtụtụ ndị mmadụ aka ha dị ọcha na mpaghara ebe dị iche iche n’ ala anyị na nhọpụta nke mbụ ahụ e mere n’ izu ụka abụọ gara aga , ma kọwaa ya dịka nke jọgburu onwe ya .
O chetaara ọhanaeze na ịzọ ọchịchị abụghị tigbuo zọgbuo n’ ihi na o nweghị ihe ọbụla bụ ihe nke ụwa mmadụ kwesiri iji tụfuo ndụ ya , ma ya fọdụzie nke ihe gbasaara igwù okwe ndọrọ ndọrọ ọchịchị , ma dụọ ndị nọ na ya bụ égwú ka ha zụọ ya n’ usoro iwu .
Ọ gwara ndị na- atụ akwụkwọ ka onye ọbụla kee nkwụchà , sepu aka n’ ihe ọbụla pụrụ isukanye nsogbu n’ oge ndọrọ ndọrọ a , ọ bụnadị dịka ọ rịọrọ ha ka onye ọbụla pụta n’ igwe ụbọchị ahụ , ma tụnyere onye o chere na ọ bụ ya kacha mma akwụkwọ .
Dịka ọ na- akwa arịrị na ọnụ ọgụgụ ndị e gburu egbu na nhọpụta ọchịchị izugbe nke ahọ a e megoro eme , bụ mmadụ iri atọ na ise , ( dịka òtù ' Civil Liberty Organization ' siri kwuo ) , kàrịrị ọnụ ọgụgụ ndị e gburu na nke ahọ 2015 , ( bụ mmadụ iri na abụọ ) ; Ebubemụọnsọ gara n’ ihu kpọkuo ọhanaeze , ndị ọnụ na- eru n’ okwu , ndị ọrụ nchekwa , ụlọ ọrụ dị iche iche , ndị isi ụka , ụlọ ọrụ INEC , ndị eze ọdịnala na ndị ndu obodo ka ha tụnye ụtụ nke ha n’ ụzọ dị iche iche iji hụ na e nweghịzị ụdị nkwafu ọbara dị otu ahụ ọzọ .
Ọ dụkwazịrị onye ọbụla ka ọ gbaso udo na ya bụ nhọpta iji hụ na ọ ga- aga nke ọma ma nwekwa ezi mpụtara na akụkọ ọma so ya , karịa akụkọ ihe ọdachi na akụkọ ịkwafù ọbara , dịka e siri nụ na nke e mere mgbe gara aga .
Ụbọchị Ụmụ Nwaanyị n’ ụwa Niile
Ụbọchị Ụmụ Nwanyị n’ ụwa Niile , bụ ụbọchị asatọ n’ ọnwa atọ nke afọ ọ bụla , bụ ụbọchị zuru ụwa niile ọnụ iji were kwadoo ma kwanyere ụmụ nwaanyị ugwu pụrụ iche n’ ike ha na- akpa na obodo , ebe ọnọdụ akụ na ụba dị , ọdịnala na okwe ndọrọndọrọ ọchịchị .
Ụbọchị a ka ejikwa eme ka ịkpa oke na mmekpa ahụ a na- emekpa ụmụ nwaanyị belata .
Ụbọchị Ụmụ Nwaanyị n’ ụwa niile abụrụla ihe tọrọ atọ ọtụtụ narị afọ gara aga , site n’ ọnọdụ ọgbakọ mbụ ya na afọ otu puku , narị iteghete na iri na otu nke imirikiti ndị mmadụ karịrị otu nde n’ ọnụ ọgụgụ na mba Austria , Denmark , Germany na Switzerland sonyere n’ ime ya .
N’ ụbọchị taa , Ụbọchị Ụmụ Nwaanyị n’ ụwa niile bụzi nke onye ọ bụla .
Ọ bụghị nke obodo , òtù ma ọ bụ ọgbakọ nke onwe .
Isiokwu maka Ụbọchị Ụmụ Nwaanyị n’ ụwa niile nke afọ puku abụọ na iri na iteghete : Ndaba maka Ezi Ọdịnihu
Ọdịnihu bụ ihe a na- elegara anya .
Ya mere ka anyị mee ụwa ka ọ bụrụ ebe nwere ezi ndaba n’ etiti nwoke na nwaanyị .
Mmadụ ọ bụla nwere ọrụ ọ ga- arụ n’ ime ka nkea pụta ihe-oge niile , n’ ebe niile
Site na mgbasa ozi n’ ime obodo were ruo mba ụwa niile , anyị na- abanye n’ oge dị oké mkpa ebe ụwa niile na- echekwube ndaba .
Anyị ahụla ọghọm dị na mmekpa ahụ ụmụ nwaanyị mere obi ji atọ anyị ụtọ n’ uru anyị ga- erite site na ndaba a .
Ndaba a ga- ebute ụwa na- alụkọ ezi ọlụ .
Ka anyị tinye aka rụpụta ndaba maka ezi ọdịnihu .
Ọrụ Afọ Niile na Mmekọrịta
Ndaba maka ezi ọdịnihu nke afọ puku abụọ na iri na iteghete bụ maka afọ a niile .
Ọ bụghị nke ga- anyụ ọkụ ma ọ bụrụ na Ụbọchị Ụmụ Nwaanyị n’ ụwa niile agafee .
Isiokwu a na- arụtụ aka ma na- egosi ezi mkpa ọ dị n’ afọ niile , site na ndaba maka ezi ọdịnihu , na anyụkọọ maamịrị ọnụ , ọ gbaa ụfụfụ .
Tute Ndị Ọzọ
Ya mere k ' anyị lee anya ụzọ anyị ga- eji mee ka ndaba maka ezi ọdịnihu rute onye ọ bụla aka .
Mee Ụbọchị Ụmụ Nwaanyị n’ ụwa niile ụbọchị gị , werekwa kpọrọ ihe ma mee ihe ga- eweta mgbanwe pụrụ iche nye ụmụ nwaanyị n’ ebe niile .
Gbasaa Ozi site na Social Media
Dee ozi gị maka Ụbọchị Ụmụ Nwaanyị n’ ụwa niile .
Site na ya , kpọọ òkù ma setịpụ aka gị ka onye ọ bụla soro n’ ụgbọ ahụ na- aga aga ugbua-ndaba maka ezi ọdịnihu .
Ugbua bụ Oge
Maka Ụbọchị Ụmụ Nwaanyị n’ ụwa niile nke afọ puku abụọ na iri na iteghete , ugbua bụ oge iji gbasa ozi a .
Kedụ ka ị ga- esi nwee ndaba maka ezi ọdịnihu .
Ekele Pụrụ Iche
Ekele dịrị gị dịka ị na- akwado Ụbọchị Ụmụ Nwaanyị n’ ụwa niile nke afọ a site n’ isiokwu ya bụ ndaba maka ezi ọdịnihu .
Daalụ nụ .
Dịka Anambra na- aga na Ntụliaka
N’ ime izu ụka gara aga , Uche Nworah , bụ Onye Isi Ụlọ Anambra Broadcasting Service , jiri edemede ya were na- arịọ ụmụ afọ Anambra ka ha tụnyere otu ndọrọndọrọ ọchịchị APGA akwụkwọ na ntụliaka nke ndị Ụlọ Ome Iwu steeti na Satọdee .
N’ okwu ya , " ị tụnyere ndị APGA ga- enye aka mee ka mmepe nke gọọmenti a nọ n’ isi ya gaa n’ iru site n’ ihu na ezi mmekọrịta zuru okè dị n’ etiti ụlọ ọrụ gọvanọ na ụlọ Ome Iwu " .
Nke ka ọ kọwara na ọ gaghị adị irè ma ọ bụrụ na ndị ókwé ndọrọndọrọ ọchịchị ọzọ abụrụ ndị a tụnyere n’ ụlọ Ome Iwu nke ga- eme ka ezi ọchịchị gọvanọ Obianọ bù n’ obi ghara ịdị irè .
N’ itule ọtụtụ ụsa soro akụkọ ahụ , ọ bụ ihe doro anya na ọtụtụ ụmụ afọ Anambra Steeti kpọrọ ekwo nkụ ịji gosipụta iwe ha na obi adịghị ha mma gbasara agwa ndị APGA kpara na ntụli aka onye isi ala gara aga .
Ọtụtụ n’ ime ha na- ekwu na ndị tozuru isonye na ntụli aka ná Anambra Steeti ekpebiela ma kwukwa hoohaa na ọ bụ gọvanọ kpatara ọdịda ndị ndọrọndọrọ ọchịchị PDP na- agbanyeghị na ọ bụ Anambra Steeti nyere okwe ndọrọndọrọ ọchịchị ahụ ntụliaka kachasị na mpaghara ọwụwa anyanwụ .
Kamgbe ahụ , ọ na- akpọtụ akpọtụ ma na- azụkwa azụ dịka ọtụtụ edemede jupụtara na Facebook nke isi ya bụ iriteghachi obi ụmụ Anambra ka ha nwee nchegharị na mkpebi ha iji were chụpụ ndị APGA na Ụlọ Ome Iwu .
Nke a gosiri nke ọma na otu ndọrọndọrọ ọchịchị APGA guzoro na ala n’ emikpu emikpu n’ oge a na steeti ahụ .
Ndị isi ndọrọndọrọ ọchịchị APGA bụzi ndị ji otu ụkwụ kwụrụ na- éché otu ha ga- esi lụọ ọgụ a siri ike ma dịkwa oké mkpa megide ndị ọzọ kwadoro nke ọma .
A gaghị m achọ ị ga n’ iru otu ndị APGA siri jehie mana nke bụ isi okwu bụ na ndị isi ya bụ otu ndọrọndọrọ ọchịchị aghọtala njehie ha n’ ụzọ dị ilu dịka ha mara afọ n’ ala n’ izu ụka gara aga nke gosiri ha na ọ bụ ụmụ Anambra ji ike site n’ igosi ha na ha mara nke ekwe na- akụ n’ ihe gbasara ndọrọndọrọ .
Obodo a abụghị Kano ma ọ bụ Zamfara steeti bụ ndị na- emepeghị anya n’ ihe gbasara ndọrọndọrọ ọchịchị .
Dịka ndị ọchịchị onye kwuo uche ya doro anya nke ọma , ụmụ Igbo bụ ndị nwere uche ị kwụrụ onwe ha ọtụtụ afọ tupu amụọ Lincoln .
Ajụjụ were bụrụzia , ndị Anambra a ga- eji maka njọ otu nwoke mekpaa otu ndọrọndọrọ ọchịchị ahụ ?
Ụdị mmechu ihu emechuru APGA na ntụli aka gara aga , o zubeghị iji gbanwee echiche ndị otu ndọrọndọrọ ọchịchị ahụ ?
Ọ bụ na- enweghị ike ị gbaghara njehie nke ndị APGA dịka ọtụtụ kpọrọ ekwo nkụ ?
Ajụjụ ndị a na ndị ọzọ na- achọ ụsa nke ga- abụ na o nwetaghị , nwere ike ime ka anyị mee ihe mmekpu ndọrọndọrọ nke ga- ebute arịrị n’ ọdịnihu .
Ka anyị ghara iwere iwe nwata kwafuru ogiri akwụ were tigbuo ya .
Anambra n’ afọ ndị gara aga egosipụtala ntozu okè na ndọrọndọrọ ọchịchị site na imemila ọgbaghara n’ oge ntụliaka .
A na m eche ma werekwa na- ekpe ekpere na- asị ka ọgba aghara nke dị oge a ghara ịnye onye iro oghere na Anambra Steeti .
Ya biri ndị Anambra ebiri n’ uche na Anambra ga- adị ma mkpụrụ ụbọchị iteghete nke ọnwa March gafee .
Ya mere , ka anyị tụlee uche nke ọma na nhọpụta a dị oké mkpa tupu anyị ebinye aka n’ akwụkwọ .
Ma cheta na onye gburu nwanne ya , abụghị dike .
Chukwu gọzie Steeti Anambra .
Ihe Odide-Chibuzor Clinton Ntụgharị na Ndozi-Ibe , KeleChukwu
Ụlọ Nnọchiteanya nke Iteghete : APC nwere mmadụ Narị abụọ na iti na otu , PDP nwere otu narị na iri na otu
Okwe ndọrọndọrọ ọchịchị People ' s Democratic Party nwetara mmeri n’ oche dị otu narị na iri na otu n’ ụlọ nnọchiteanya nke ala anyị , ebe ọ ka n’ ọnụ ọgụgụ narị abụọ na iri na otu bụ nke ndị All Progressive Congress .
Dịka ọ dị na ndepụta nke ndị meriri maka ya bụ ụlọ nnọchiteanya nke ụlọ ọrụ Independent National Electoral Commission wepụtara , All Progressive Grand Alliance ga- enwe mmadụ isii ; Action Democratic Congress , mmadụ atọ ; Action Alliance , mmadụ abụọ ; na People ' s Redemption Party , mmadụ abụọ .
Okwe ndọrọndọrọ ọchịchị African Democratic Party , Allied People ' s Movement na Social Democratic Party nwetara otu oche , otu oche .
Ụlọ Ọrụ na- ahụ maka Ntụliaka , INEC , Etinyela Mkpụrụ Ụbọchị Iri Abụọ na Atọ nke Ọnwa March maka Mmegharị na Mmezu Ntụliaka na Steeti Isii
Ụlọ ọrụ Independent National Electoral Commission nọrọ na ụbọchị Tuzdee tinye abalị iri abụọ na atọ nke ọnwa March maka mmegharị na mmezu ntụliaka na steeti isii ahụ ebe enweghị ike chịkọta ntụliaka nke gọvanọ n’ ụbọchị iteghete nke ọnwa March .
N’ okwu ya ka Onye isi na- ahụ maka mgbasa ozi na nkụzi gbasara ntụliaka , Maazi Festus Okoye , mere ka nkea pụta ìhè ebe ha nwechara ọgbakọ nke ndị isi n’ ụlọ ọrụ ahụ , nke lebara anya na otu esiri were mee ntụliaka nke gọvanọ na steeti iri abụọ na iteghete na ụlọ Ome Iwu nke steeti dị narị iteghete na iri iteghete na otu .
Okoye kwuru na " Ndị na- akpọ vootu na Adamawa , Bauchi , Benue , Kano , Plateau na Sokoto kwuru na ntụliaka gọvanọ na steeti ndị a ezughị okè .
N’ ihi nkea , ụlọ ọrụ ahụ ga- emegharị ntụliaka n’ ụbọchị Satọdee , ụbọchị iri abụọ na atọ nke ọnwa March , n’ afọ puku abụọ na iri na iteghete ka ewere chịkọta ya bụ Ntụliaka . "
Ọ tinyere na mmegharị a ga- adị na ebe dị iche iche na steeti ndị ahụ bụ ebe enweghị ike chịkọta ya bụ ntụliaka .
Ụlọ ọrụ INEC ka O kwuru ga- edepụta ebe ndị ahụ o metụtagasiri na website ha ụbọchị Wednezdee .
Okoye kọwara na ihe mere ejighị chịkọta ntụliaka na ebe ndị ahụ bụ maka arụghị ọrụ nke ọma ma ọ bụ arụghị ọrụ machaa nke ìgwè Smart Card Reader .
Ọgba aghara na Ntụliaka aka karịrị akarị bụkwazi ihe ndị mere ka ya bụ ntụliaka ghara ị ga nke ọma .
Maazi Okoye tinyere na ụlọ ọrụ INEC ga- ahọpụta ọgbakọ pụrụ iche maka ileba anya na ihe kpatara ọgba aghara nke dị ebe ana agụ vootu na Tafawa Balewa Local Gọọmenti , na Bauchi .
INEC kwukwara na ha ga- ezuko ọzọ were tụlee ntụliaka nke Steeti Rivers bụ nke ọ kọwara na- aga akpachapụrụ anya nke ọma n’ ileba ya anya .
Gọọmenti Anambra Amalite Ịrụ Ụzọ Ọzọ Na Nnewi
Gọọmenti steeti Anambra amàlitela ọrụ okporo ụzọ ọzọ n’ Ụmụdim Nnewi , dị n’ okpuru ọchịchị Nnewi North .
Ya bụ ọrụ ngo bụ nke a malitere n’ okporo ụzọ ahụ siri na mpaghara ụzọ Innoson dị n’ Uru wee gaa Ụmụdim Nnewi , ma bụrụkwa nke dị kilomita atọ .
N’ okwu ya dịka ọ na- agbape ya bụ ọrụ ngo , aka na- achị steeti ahụ bụ gọvanọ Willie Obianọ , nke onye nọchitere anya ya bụ osote ya , bụ dọkịta Nkem Okeke mere ka amara na nke ahụ so n’ otu n’ ime ịgba mbọ nke ọchịchị nọ ugbu a na steeti ahụ iji kwàlite mmepe obodo na ezi ọnọdụ obibi ndụ ụmụafọ steeti ahụ , ma mekwa ka ihe dịrị ha mfe .
O sị na nke ahụ bụ nke a ga- emekwa ka ọ gazuo obodo niile dị na ya bụ steeti , kwuputa ezi njikere gọọmenti dị n’ inye ụmụafọ steeti ahụ ezi ọchịchị , ma kpọkuzie ha ka ha jisie ike n’ inye ya bụ gọọmenti nkwàdo iji wee gaa n’ ihu n’ ezi ọrụ dị iche iche ahụ o ji n’ aka na steeti ahụ .
Na mbụ n’ ozi nnọọ ya , otu onye sitere na mpaghara ahụ e ji okwu ya agba izu , bụ maazị Gabriel Chukwuma , onye nabàtara ndị ahụ tòrò gọvanọ Obianọ maka ezi ịgba mbọ ya nakwa ọrụ ọma dị iche iche o ji n’ aka na Nnewi ahụ na n’ ọtụtụ ebe ndị ọzọ na steeti ahụ , ma kwekwazie ya nkwa na ndị Nnewi ga- aga n’ ihu n’ inye ọchịchị ya nkwàdo zuru oke .
N’ akụkụ nke ya , onye ya bụ ọrụ ngo dị n’ aka , bụ maazị Bobby Okwuosa kwuru na a ga- arụ ya bụ ọrụ n’ ogoogo dị elu , ma mekwa ka a mara na a ga- arụchapụ ụzọ ahụ n’ ime ọnwa atọ na- abịa abịa , dịka nkwekọrịta ha na gọọmenti siri dị , ọbụnadị dịka o kwuru na gọọmenti enyela ya ego iji bukọta ngwongwo ya n’ ihu ọrụ ma malite ọrụ ozigbo ozigbo .
Ákwá Arịrị Dịka Ụlọ Elu Dàrà na Steeti Lagos
Ọtụtụ mmadụ bụ ndị atụrụ egwu na ha anwụọla n’ ụbọchị Wednezdee dịka otu ụlọ elu dị ogogo atọ dara na No .
63 Massey Street , Ita Faji , Lagos Island oge ọ na- akụ elekere iri nke ụtụtụ .
Ya bụ ụlọ elu dara nwere ụlọ akwụkwọ dị na ogogo nke ikpeazụ ya nke aha ya bụ Ụlọ Akwụkwọ Ohen Nọzịrị na Pụraịmarị ma bụrụkwa ụlọ obibi ndị mmadụ .
Òtù onye bi na mpaghara ahụ , Prince Adams , bụ onye gbasara ya bụ ozi ngwa ngwa o mere site n’ ìgwè nzikọrịta ozi ekwentị , kwuru na opekata mpe , ụmụ akwụkwọ iri bụ ndị ebupụtagoro ka ya bụ ụlọ dachara .
( Onyonyo )
N’ okwu ya , " Ọ bụ ihe dị oké egwu .
Ndị nne na nna ebegbuola onwe ha na- akwa .
A gaghị m akwụdonwu ụdịrị ihe mgbawa obi a .
Onye òkwú ókwú nke Lagos State Emergency Management Agency , Kehinde Adebayo , kwuru na ọ bụ ezi okwu .
Ọ kwụkwara na ha ebutego ngwa ọrụ ha ji azọpụta ndụ n’ ebe ahụ ya bụ ebelebe gburu .
Ọtụtụ ụlọ ọrụ ndị ọzọ na- ahụ maka ihe mberede dịka Lagos State Fire Service , Lagos State Building Control Agency , Federal Fire Service , National Emergency Management Agency , Ndị Uwe Ojii , Rapid Response Squad , Nigeria Security and Civil Defence Corps , Nigeria Red Cross Society and the Lagos State Neighbourhood and Safety Corps bụkwazi ndị gbatara ọsọ enyemaka .
Aka na- achị Steeti Lagos bụ Gọvanọ Akinwunmi Ambode , onye ruru na ebe ahụ mkpamkpa ahụ kpara oge ọ fọdụrụ nkeji iri na asatọ ka ọ kụọ elekere atọ nke ehihie kọwara ya bụ ihe dịka ihe anya mmiri na obi mgbawa , ma rịọzie ndị mmadụ ka ha nye ndị ọrụ mberede efe iji rụọ ọrụ ha nke ọma n’ enweghị nsogbu ọ bụla were hụ na ha chọpụtachasịrị ma zọpụta ndị niile ọdachi ahụ dachibidoro .
Gọvanọ ahụ gara n’ ihu were tie ezinaụlọ ndị nke ha nwụrụ site na ya bụ ihe mberede aka n’ obi .
Ọ sịrị na ya bụ ihe bụ nnukwu ihe mgbu mere ụmụ afọ Lagos .
Ọ kwukwara na ihe gọọmenti na- eme ugbua bụ ịhụ na anyị zọpụtara n’ ebe ọ ka n’ ọnụ ọgụgụ ọtụtụ ndị anyị nwere ike ị zọpụta ndụ ha .
Gọvanọ ahụ kpebiri na steeti gọọmenti ga- ahụ maka ụgwọ ụlọ ọgwụ niile nke ndị ihe a metụtara .
Onye Isi Ala Muhammadu Buhari , n’ okwu ya gbasara ihe mberede a , gosipụtara obi mwute ya n’ ezie karịchasịa ebe o metụtara ndụ ndị mmadụ , tinyere ụmụ akwụkwọ .
Ọ kasiri ezinaụlọ niile nkea metụrụ na steeti gọọmenti Lagos ma kpekwa ezi ahụ ike maka ndị merụrụ ahụ .
O mere ka amara nkea site n’ aka onye okwu ya bụ Maazị Femi Adesina .
Onye isi ala rịọziri steeti gọọmenti Lagos ka ha gba mbọ hụ na ha gbochiri ụdị ihe mberede dị otua ime n’ ọdịnihu .
Ndị APGA n’ Ọnịtsha North Emee Ngagharị Iwe Maka Mpụtara Nhọpụta Ọchịchị
Imirikiti ndị otu ndọrọ ndọrọ ' All Progressive Grand Alliance ' ( APGA ) sitere ọgbọ nta nkwàdo Ọnitsha North dị na steeti Anambra emeela ngagharị iwe bànyere mpụtara nhọpụta ọchịchị ndị ụlọ ọgbakọ omebe iwu ahụ e mere n’ ọgbọ nta nkwàdo ahụ n’ abalị iteghete nke ọnwa March ahọ a .
Ịkpọ ganịganị ahụ bụ nke weere ọnọdụ n’ okporo ụzọ ahụ e si aga n’ isi ụlọ ọrụ ahụ nchịkọba nhọpụta ọchịchị dị n’ aka n’ ala anyị , bụ ' Independent National Electoral Commission ' ( INEC ) , ngalaba ya nke steeti Anambra dị n’ Awka .
Nke ahụ bụ nke ha mere iji katọọ mpụtara ahụ ụlọ ọrụ INEC weputara , bụ nke na- akọwa na ọ bụ maazị Douglass Egbuna nke otu ndọrọ ndọrọ ' People ' s Democratic Party ' ( PDP ) tuuru ugò na ya bụ nhọpụta , ebe ha onwe na- ekwu na ọ bụ maazị Tony Nwora nke otu ndọrọ ndọrọ APGA tuuru ùgò na ya .
N’ okwu ọ gwara ndị nta akụkọ banyere nke ahụ , onyeisi oche nchere oge n’ okpuru ọchịchị Ọnịtsha North , bụ maazị Patrick Aghamba kwùrù na mpụtara ụlọ ọrụ INEC kpọpụtara abụghịdị ihe a tụtara n’ akwụkwọ n’ ọgbọ nta nkwàdo ahụ , chaa chqa , ma kpọkuo ụlọ ọrụ ahụ ka ọ kagbuo nhọpụta ma hazigharịa nhọpụta ọzọ n’ ọgbọ nta nkwàdo ahụ iji hụ na udo na ikpe nkwụmọtọ chịrị .
N’ otu aka ahụkwà , ọtụtụ ndị ọzọ ndị sonyere na ya bụ ngagharị iwe gwara ndị nta akụkọ , mere ka a mara na ndị otu ndọrọ ndọrọ PDP gwùrù ojoro ghe anya oghe na ya bụ ntụliaka , ọ kachasị n’ ebe ahụ a nọrọ gụkọọ ihe a tụtara n’ akwụkwọ , bụ ebe ha kwuru na ndị ọrọ nchekwa na ndị ọrụ INEC gbochiri ndị otu ndọrọ ndọrọ APGA ka ha bàta mgbe a na- agụkọ ya .
Ha kpọkuzịkwara ndị ụlọ ọrụ INEC ka ha na- agbaso usòrò iwu n’ ihe ọbụla ha na- eme iji hụ na ihe ọbụla gara otu o kwesiri .
N’ okwu ọ gwara ndị nta akụkọ oge ọ natachara mkpesa ndị ahụ , onyeisi ngalaba nhazi n’ ụlọ ọrụ INEC , bụ maazị Ibe Uche-Agwụ kpọkuru ma rịọ ndị ahụ ka ha wetuo obi , ọbụnadị dịka o kwere nkwa na ụlọ ọrụ ahụ ga- eleba anya na ya bụ mkpesa .
Ọ kpọkuzịkwara ha n’ otu aka ahụ ka ha wègakwa mkpesa ha n’ aka òtù ahụ na- ahụ bànyere ikpe maka nhọpụta ọchịchị , dịka usoro iwu siri dị iji wee lebàra nke ahụ anya nke ọma .
Ala Nigeria Ahọpụtala Ndị Gọvanọ Na Ndị Omebe Iwu Steeti Dị Iche Iche
Dịka a chịkọtara nhọpụta ọchịchị nke ahọ 2019 n’ ala bịara n’ isi njedobe , a họpụtala ndị gọvanọ ọhụụ na ndị omebe iwu ọhụụ na steeti dị iche iche .
Nhọpụta a bụ nke weere ọnọdụ n’ abalị iteghete nke ọnwa Maachị ahọ a , ma bụrụkwa nke e mere n’ ọtụtụ steeti dị iche iche ụbọchị ahụ .
Tupu ya bụ oke ụbọchị , akụkọ dị iche iche malitere kọba n’ ebe dị iche iche banyere ihe aghaghị ime na ihe agahị eme na ya bụ ntụliaka , nke mezịrị ka ọtụtụ steeti nọrọ n’ oke egwù ma chịrịkwa uche n’ aka .
Dịka akụkọ e nwetara site n’ ọtụtụ ebe siri kọọ , nhọpụta ahụ bụ nnọọ nke gara n’ ụfọdụ ebe dịka ndị mmadụ siri chee , ma gakwa n’ ụfọdụ ebe ndị ọzọ n’ ụzọ abụghị ka e siri chee ma ọ bụ tụọ anya .
E wezùga steeti Anambra , Ondo , Ekiti , Osun na Edo , bụ ebe e mere naanị nhọpụta ndị ụlọ ọgbakọ omebe iwu steeti ; e mere nhọpụta ọkwa gọvanọ ndị ụlọ ọgbakọ omebe iwu steeti na steeti iri atọ na otu ndị ọzọ dị n’ ala anyị , bụkwa nke otu ndọrọ ndọrọ ọchịchị dị iche iche nwetara mmeri na ha .
N’ ụfọdụ steeti n’ ala anyị , dịka steeti Rivers , Delta , Kastina , Kaduna Ebonyi , Ondo , Oyo na ụfọdụ ebe ndị ọzọ , e nwegasịrị ọtụtụ ihe iche aka mgba , ịkwafù ọbara na ihe ọdachị ndị ọzọ , bụ nke biri nhọpụta ahụ aka ọjọọ na mparagha ebe ahụ .
O pekata mpe , mmadụ iri na ise ka e gburu egbu na steeti ndị ahụ , ebe ngwo-ngwo na akụnụba gburu nde kwùrú nde Naịra bụ nke e bibìrì ebibi na ya bụ nhọpụta n’ ọtụtụ ebe na steeti dị iche iche .
Otu ọ dị , ntụliaka ahụ bụ nke gara nkè ọma ma gakwa siriri wèrèrè na steeti Anambra karịa ka a tụrụ anya , na- agbanyeghị na e nwekwara ụfọdụ ihe ọdachi dapụtara n’ ụfọdụ ime obodo .
Dịka ụlọ ọrụ ahụ nchịkọba ọkwa ọchịchị dị n’ aka n’ ala anyị bụ ' Independent National Electoral Commission ' ( INEC ) sìrì kwe na nkwà tupuu ụbọchị ntụliaka ; ntụliaka bidoro nnọọ n’ elekere asatọ kpọnkwem n’ ọtụtụ ebe dị iche iche na steeti Anambra ahụ , nke gụnyere : Ebenator , Ọsụmenyi , Ụkpọr na Ụtụh ( dịgbàdò n’ okpuru ọchịchị Nnewi South na steeti ahụ ) .
Otu ọ dị , ịtụ akwụkwọ ebidochaghị n’ oge n’ ụfọdụ ebe , n’ ihi abịaghị n’ oge , ngharịpụ nke akụrụnwga e ji enyocha akwụkwọ ikike e ji atụ akwụkwọ , bụ ' Smart Card Reader ' , na ihe ndị ọzọ ( dịka a hụtarana Nnọkwa dị n’ okpuru ọchịchị Idemili South na ụfọdụ ebe ndị ọzọ ) .
N’ ihe gbasaara nsonye ndị mmadụ na ya bụ ntụliaka , ọ bụ ihe doro anya , dịka a chọpụtara n’ ọtụtụ ebe dị iche iche , na e nwechaghịzị ọtụtụ ọnụ ọgụgụ ndị mmadụ sonyere na nke a dịka e nwere n’ oge e mere ntụliaka maka ọkwa onyeisi na ndị ụlọ ọgbakọ omebe iwu etiti , dịka ọtụtụ ndị gbakụtara nke ahụ azụ ma jewara ahịa , ọrụ , igwù mmiri , igwu egwe nakwa ihe ndị ọzọ dị ha mkpa ụbọchị ahụ .
N’ ajụjụ ọnụ ndị nta akụkọ gbara ha bànyere nke ahụ , ụfọdụ n’ ime ụmụnwaanyị a hụrụ n’ ahịa Eke Ọsụmenyi dị na Nnewi South ( mgbe ntụliaka na- aga n’ ihu ) , ebe ha na- akwọrọ onwe ha akamụ ma na- ayọchasị nri ọka ha na- ere ere n’ ahịa ahụ ụbọchị ahụ , nke gụnyere : oriakụ Fidelia Afọma , oriakụ Uju Mmadụbụọgụ na oriakụ Agnes Ụgbọaja kwuru na o nweghị ihe gbasaara ha na ịtụ akwụkwọ n’ ihi na ndị niile na- egwu okwe ndọrọndọrọ ọchịchị bụ ndị wàyo , bụ ndị ( dịka ha siri kwuo ) ọ na- abụ maadụ tụnyechaara akwụkwọ , ha echezọọ onye ahụ n’ ime ahụhụ ya ma na- eri ego gọọmenti naanị ha .
N’ akụkọ dịkwa ka ibè ya , n’ ajụjụ ọnụ a gbara ha maazị Romanus Obika na Ezeh Amaefuna , bụ ụfọdụ ụmụnwoke a hụrụ n’ ọdụ ahịa Nkwọ Akwaihedị ebe ha nọ na- azụ òkwè , na- añụrụ onwe ha mmanya ma na- akọrị akụkọ ( dịka ntụliaka na- aga n’ ihu ) ; ha kwuru na ndị ọnụ na- eru n’ okwu edechaalarị mpụtara ntụliaka ahụ ma debe ya edebe na- echezị ka e mechaa ntụliaka .
Ha kwuru na nke ahụ pụtara ìhè na nhọpụta izugbe onyeisi ala ha sònyere na ya , bụ nke ha sị na ọ bụghị onye kwesiri ituru ùgò tuuru ùgò na ya , ma kwèrezie n’ ihi ya kwuo na onye ga- eturu ùgò na nhọpụta nke ụbọchị ahụ ga- eturu ùgò , ebe onye ga- ada ada ga- adara onwe ya , ma ha ọtụrụ akwụkwọ ma ha atụghị , n’ ihi na ịtụ akwụkwọ ha enweghị mgbanwe ọ ga- eweta na mpụtara nhọpụta ọchịchị ahụ .
N’ ihe gbasaara ọdachi , e nwere ụfọdụ ihe iche aka mgba , nsògbu na ọgbagara dapụtara n’ ụfọdụ ebe , nke gụnyere Akwaihedị , ebe a sụkasịrị ụfọdụ mmadụ mmà ma merụọkwa ụfọdụ ahụ ebe ha gara ịtụ akwụkwọ ; na Obosi dị n’ Idemili North , bụ ebe e gbùrù mmadụ abụọ ma merụọkwa ọtụtụ ahụ ụbọchị ahụ , tinyere ụfọdụ ebe ndị ọzọ .
N’ ebe o metụtara mpụtara atụmakwụkwọ ahụ na ya bụ steeti , otu ndọrọndọrọ niile sonyere na asọmpi ahụ lụrụ nnọọ ọgụ ahụ dịka nwoke , ma otu ndọrọndọrọ All Progressive Grand Alliance ( APGA ) gosiri ihe o jiri bụrụ ọka ibè site n’ ịzachakọ na inweta mmeri n’ ọgbọ nta nkwàdo iri abụọ na anọ n’ ime ọgbọ nta nkwàdo iri atọ e nwere na ya bụ steeti , ebe otu ndọrọ ndọrọ People ' s Democratic Party ( PDP ) werezịrị isii fọrọ afọ .
Ọgbọ nta nkwàdo niile ahụ na otu e siri nweta mmeri na ha gụnyere :
Anaocha I PDP .
Anaocha II APGA Awka North APGA Awka South I APGA Awka South II APGA Dunukofia APGA Idemmili North APGA Idemmili South APGA Njikoka I APGA Njikoka II APGA Anambra West APGA Anambra East APGA Oyi APGA Onitsha NORTH I PDP Onitsha NORTH II APGA Onitsha South I APGA Onitsha South II APGA Ogbaru I PDP Ogbaru II PDP Ayamelum APGA Aguata I APGA Aguata II APGA Ihiala I APGA Ihiala II APGA Ekwusigo PDP Nnewi North APGA Nnewi South I APGA Nnewi South II PDP Orumba North APGA Orumba South APGA
E Jidela Mmadụ Iri Atọ Na Ise n’ Anambra Maka Ọgwụ Ike
Site na njikọaka ọnụ nke ụlọ ọrụ ahụ na- ahụ maka ibu agha megide ọgwụ ike n’ ala Nigeria , bụ ' National Drug Law Enforcement Agency ' ( NDLEA ) , ndị ọrụ agha ala anyị , ndị uwe ojii , ndị ọrụ ụlọ mkpọrọ , ndị ụlọ ọrụ na- ahụ maka mbàtá na ọpụpụ n’ ala anyị , bụ ' Nigerian Immigration Service ' na ndị ndị ọrụ nchekwa mmadụ nkịtị , bụ ' Nigeria Security and Civil Defence Corps ' a nwụchikọọla mmadụ iri atọ na ise a na- enyo ènyò na ha na- etinye aka n’ ihe metụtara ọgwụ ike .
Ndị a bụ ndị e jidere site na mpaghara ebe dị iche iche na steeti ahụ , nke gụnyere Nnewi , Ọkịja , Obosi , ọdụ ụgbọala Ihiala , nke Aba , nke Owerri , nke Lagos , nke Benin .
Ihe ndị e nwekọtakwara n’ aka ha gụnyere ọgwụ Cannabis sativa , ọgwụ Cocaine na ọgwụ ike Heroine .
N’ okwu ya bànyere nke ahụ , onyeisi ụlọ ọrụ NDLEA na steeti ahụ , bụ maazị Sule Momodu mere ka a mara mbọ pụrụ iche ha na- agba iji busoo ịkpọ , ịñụ ma ọ bụ ịtụ mgbere ọgwụ ike agha na ya bụ steeti ahụ , ma kwuo na nke ahụ na- aga n’ ihu n’ ịmịta ezi mkpụrụ a tụrụ anya , ọ kachasị ugbu a ụlọ ọrụ ahụ na ụlọ ọrụ nchekwa ndị ọzọ màlitere ijikọ aka ọnụ na ya bụ agha .
O mere ka a mara na ụlọ ọrụ niile ahụ ga- aga n’ ihu na njikọ aka ahụ , ma na- ebukwa agha na mgbe na mgbe megide ndị niile na- etinye anya n’ ọgwụ ike , wee ruo mgbe ịtụ mgbere ọgwụ ike ga- aghọ akụkọ mgbe ochie na steeti ahụ .
Dịka ọ na- etò aka na- achị steeti ahụ bụ gọvanọ Willie Obianọ maka ezi nkwàdo ọ na- enye ha , maazị Momodu kpọkùrù ndị na- etinye aka n’ ọgwụ ike na steeti ahụ ka ha sepù aka na nke ahụ ma ọ bụ kwara ngwongwo ha pụọ na ya bụ steeti n’ ihi na o nweghịzịkwa ebe mgbaba ọbụla dịịrị ha .
Ọ dụzịkwara ndị nne na nna ka ha na- ejide ma na- eleru ụmụ ha anya nke ọma oge niile , iji mara ebe ha na- etinye aka na ndị ha na ha na- emekọ ihe .
O mere ka a mara na ndị ahụ a nwụchikọrọ bụ ndị a ga- enyòcha nke ọma ma tọhàpụ ndị aka ha dị ọcha n’ ime ha , ebe ndị ikpe mara bụ ndị a ga- akpụpụ ụlọ ime ma were iwu mee ha ihe .
PDP na Atiku Achikọtala Ndị Aka Ebe Karịrị Narị Anọ N’ Ọgụgụ
Otú ndọrọndọrọ ọchịchị People ' s Democratic Party na onye zọrọ onyeisiala n’ okpuru ya bụ ndọrọndọrọ ọchịchị na ntụliaka ahụ emere na ọnwa Febrụwarị , abalị iri abụọ na atọ n’ ime afọ puku abụọ na iteghete , Alhaji Atiku Abubakar , kwuru n’ ụbọchị Mondee na ha achịkọtala ndị aka ebe karịrị narị anọ ga- agba ama N’ Ọgbakọ Ụlọ Ikpe Mkpesa N’ ahụ maka Ntụliaka Onyeisiala , bụ ebe ha ga- anọ were maa ugo ahụ nke Onyeisiala Muhammadu Buhari tùrù na otu ndọrọndọrọ ọchịchị ya bụ All Progressive Congress aka n’ ihu na ntụliaka ahụ emere .
Nke a ka emere ka ọ pụta ìhè site n’ ọnụ Onye Ndụmọdụ n’ ihe gbasara iwu nke ndị otu People ' s Democratic Party , Maazi Emmanuel Enoidem , n’ ogige ụlọ ikpe mkpegharị , bụ ebe ọgbakọ ahụ jiri mere isi ụlọ ọrụ ha ma bụrụkwa ebe ha tinyere akwụkwọ mkpesa n’ ụbọchị Mondee .
Enoidem bụ onye gwara ndị nta akụkọ okwu oge otu ndọrọndọrọ ọchịchị ahụ na onye zọrọ onyeisiala tinyesịrị akwụkwọ mkpesa ha n’ isi ụlọ ọrụ ọgbakọ ntụliaka ahụ .
Dịka o ji nkeji iri anọ gafee elekere asaa nke abalị na ụbọchị Mondee , ndị ọka iwu ikpeazụ nọchitere anya ndị mkpesa si n’ ụlọ ọrụ ahụ were pụọ .
Enoidem , bụ onye kwuru na ndị nnukwu ọkà iwu nke ala anyị bụ Naijiria karịrị iri abụọ ga- anọchite anya ndị ahụ wetara mkpesa , rụtụrụ aka ná ụbọchị ikpeazụ iji tinye akwụkwọ mkpesa site n’ ụbọchị a kpọchara onye turu ugo bụ Tuzdee .
Onye ọ bụla nwere mkpesa nwere ụbọchị iri abụọ n’ otu site n’ ụbọchị a kpọchara onye tụrụ ugo mmeri na ntụliaka onyeisiala nke bụ n’ abalị iri abụọ na asaa nke ọnwa Febrụwarị .
Enoidem kwuru , " Ụbọchị ikpeazụ maka mkpesa bụ echi ( Tuzdee ) ma ha kpebiri itinye akwụkwọ mkpesa ha taa ( Mondee ) .
Ihe anyị chọrọ bụ ka onye nke anyị bụ onye nwetara mmeri na ntụliaka gara aga n’ ụzọ pụrụ iche n’ ala anyị bụrụ onye a ga- etunye ugo ruru ya na ntụliaka ahụ .
" N’ akụkụ nke ọzọ , anyị na- arịọ ka-akagbue ya bụ ntụliaka n’ ihi na mago mago dị na ntụliaka ahụ bụ nke pụtara ihe n’ onye kpuru ìsì na- ahụ ya .
" Anyị nwere Nnukwu Ndị Ọka Iwu karịrị iri abụọ , bụ ndị mara nke ekwe na- akụ na mkpesa na- eso ntụliaka , na ndị ọkà iwu ndị ọzọ amara aha ha bụ ndị ha na ha na- arụkọ ọrụ ọnụ .
Ya mere , anyị dị njikere maka ya bụ mkpesa .
Anyị kwadoro ọma .
Egwu anaghị atụ afọ o ji were buru ụzọ .
" Mpesa ahụ bụ nnọọ nke akwọrọ aka were kwado .
Ndị aka ebe karịrị narị anọ dị njikere ịgba aka ebe na mkpesa a .
Ụmụ Naijiria bụ ndị lara n’ ụlọ ha were n’ ebe ákwà n’ ihi ihe mere na Febrụwarị n’ ala anyị , bụ wururwuru ha kpọrọ ntụliaka . "
" N’ ezie , anyị ga- egosi ụmụ Naijiria nke bụ eziokwu maka ihe ndị a bụ ihe ndị megasịrị okirikiri ụmụ Naijiria .
Anyị agaghị ewepụta ihe ọ bụla na- abụghị eziokwu . "
Dịka ikike ahụ nke ọgbakọ ụlọ ikpe mkpesa nyere ndị mkpesa ahụ ka ha were nyochaa akọrọngwa ndị ahụ eji mee ntụliaka bụ nke ụkwụ ka na akpọ , Enoidem kwuru na Mondee na otu ndọrọndọrọ ọchịchị ya na onye zọrọ ọkwa onyeisiala gbara mbọ rinne iji were hụ na ha tinyere akwụkwọ mkpesa tupu oge ahụ enyere abịa n’ isi njedebe .
Otu onye n’ ime ndị ọkà iwu nke ndị mkpesa ahụ , Chief Mike Ozekhome ( SAN ) , kwuru na mkpesa ahụ bụ nke siri ike , tọọ atọ ma bụrụ nke agaghị enwe ihe mkpọbi ụkwụ n’ ụdị ọ bụla .
O kwuru na ọ bụla ka ọ fọdụrụ otu ụbọchị ka ụbọchị enyere maka itinye akwụkwọ mkpesa gafee , na etinyeghị akwụkwọ mkpesa ahụ n’ oge bụ n’ ihi arụkọghị ọrụ ọnụ nke ụlọ ọrụ na- achịkọba ntụliaka n’ ala anyị iji nye ha ohere ka ha wee nyochaa akọrọngwa ndị ahụ eji were mee ntụliaka .
N’ okwu ya , " Anyị nwere ruo echi ( Tuzdee ) iji were tinye akwụkwọ mkpesa mana anyị nwetara ọtụtụ ihe aka mgba n’ ebe ụlọ ọrụ INEC nọ n’ ebe o metụtara ị nyochaa akọrọngwa ndị ahụ eji were mee ntụliaka .
Mana e kwenyere m na anyị ga- agbata ihe na ọsọ a . "
" Mkpesa anyị bụ nke siri ike , tọọ atọ ma gbadosie mgbọrọgwụ n’ ala ike na ọ gaghị enwe mkpọbi ụkwụ ọ bụla , na o kwenyesiri ike na amara Chineke , onye na- eme eze ga- eme ya eze ruru ya maka oji ihe nwata welie aka elu , aka ruwe ya , o wetuo ya .
Mmadụ Iteghete , tinyere Ụmụ Aka , Anwụọla na Ọgbaghara Dị na Kaduna
Ozu mmadụ iteghete , tinyere ụmụ aka , bụ nke ndị ọlụ nchekwa butegoro n’ ọgba aghara ahụ ebe agbara ọtụtụ ụlọ ọkụ n’ otu obodo .
Gọọmenti Steeti Kaduna ekwuola na ụmụ afọ mmadụ iteghete atụfuela ndụ ha n’ ọgba aghara ahụ dị n’ ime obodo Nandu , nke dị na okpuru ọchịchị ime obodo Sanga n’ ọnụ ụtụtụ ụbọchị Satọdee , abalị iri abụọ na isii nke ọnwa March .
N’ edemede nke Samuel Aruwan , bụ nnukwu onye na- enyere gọvanọ steeti ahụ ahụ n’ ihe gbasara mgbasa ozi , wepụtara na Satọdee , katọrọ ogbugbu ahụ e gburu ndị mmadụ .
Nasir El-Rufai , bụ gọvanọ Kaduna Steeti , kasiri ndị niile nke a metụrụ n’ otu ụzọ ma ọ bụ ụzọ nke ọzọ obi ngwangwa ya na ndị ọlụ nchekwa kpasịrị ụbụbọ .
Edemede bụzi nke kwuru na : " Gọọmenti Steeti Kaduna enwetala ozi site n’ aka ndị ọlụ nchekwa gbasara ọnwụ nke mmadụ iteghete n’ aka ndị omekome , bụ ndị wakporo obodo Nandu n’ okpuru ọchịchị ime obodo Sanga n’ ọnụ ụtụtụ taa . "
" Site na ịgba mbọ na njikọ aka ọnụ ha , ndị ọlụ nchekwa ebutela ozu mmadụ iteghete , nke gụnyere ụmụ aka .
Ndị omekome a gbara ọtụtụ ụlọ ọkụ n’ obodo ahụ .
Gọọmenti Kaduna nọrọziri wee kagbuo kpamkpam ya bu àgwà nke lara ndụ ụmụ afọ steeti ahụ n’ iyi ma rịọkwaa obodo dị iche iche ka ha mụrụ anya ka azụ ịhụ na ha nọchibidoro ndị na- achọghị udo .
" Aka na- achị steeti ahụ , nọrọziri n’ aha steeti ahụ na ụmụ afọ Kaduna , tie ezinaụlọ niile nke a metụtara aka n’ obi ma rịọkwaa ka mkpụrụ obi ndị niile nwụrụ anwụ zuo ike n’ udo .
" Gọọmenti , ndị ọlụ nchekwa , ndị isi obodo na ụlọ okpukpere dị iche iche ga na- agba mbọ ịlụsi ọlụ ike iji were hụ na udo were ọnọdụ na Steeti ahụ .
N’ oge iri ụjụ a , k ' anyi bịakọta ọnụ were buo agha megide atụmatụ niile nke ndị achọghị ọdịmma na ọganihu nke mmadụ na ibe ya . "
" Ọgbaaghara alaana ndụ ọtụtụ n’ iyi ma merụọ ndị ọzọ ahụ , mebie ụzọ obibi ọtụtụ ndị , tinye égwù na ihe iri ụjụ n’ obi ndị mmadụ .
Anyị ga- emeri nke a site na ịsọpụrụ ibe anyị , idozi esemokwu dị n’ etiti anyị na ị kọrọ ndị ọ dị n’ aka gbasara ọnọdụ anyị na- enyo enyo ma ọ bụ nke na- adịchaghị mma .
Ajọ ihe agaghị enwelata mmeri n’ ebe ọdịmma mmadụ na ibe ya dị .
Ndị ọlụ nchekwa bụzi ndị ahụrụ ka ha na- akparaghị na mpaghara ahụ iji hụ na udo chighatara azụ n’ obodo ahụ .
Ntụliaka Ghere Anya Oghe Ga- Enyere Ala Anyị Aka N’ Otito
Onye zọrọ osote onye isi ala na ndọrọndọrọ ọchịchị People ' s Democratic Party nke ọnwa Febrụwarị ụbọchị iri abụọ na atọ , n’ afọ puku abụọ na iteghete na Ntụliaka nke onye isi ala , bụ Maazị Pita Obi , ekwuola na o nweghị obodo ga- eto eto ma o nweghị ezi ụzọ pụtara ìhè ma ghere anya oghe n’ usoro nhọpụta ọchịchị .
O kwuru n’ ụzọ esi eme nhọpụta ọchịchị n’ ọkwá dị iche iche n’ ala anyị bụ ihe dị oké mkpa karịa ọrụ ha ga- arụ ma ọ bụrụ n’ ahọpụta ha .
Na ị ga n’ ihu n’ okwu ya ka o kwuru n’ etu esi were mee ntụliaka bụ mgbọrọgwụ ezi ọchịchị nke onye ọ bụla na- azọ ọkwa ọchịchị .
Ya bụ aka chiburu Anambra Steeti n’ oge mbụ nọrọ na Abuja ụbọchị ụka mee ka amata , na ntụliaka nke mago mago dị n’ ime ya bụ mgbọrọgwụ nke ajọ ọchịchị nke ga- apụta ìhè na ndọrọndọrọ ọchịchị na ọnọdụ akụ n’ ụba obodo .
O kwuru na mago mago nke pụtara ìhè na ntụliaka nke afọ a bụzi nke chere ọchịchị onye kwuo uche ya n’ ala anyị na ọdịnihu ya aka mgba , na ya bụ ihe jọgburu onwe ya ma sigbukwa nkakwụ n’ isi ga- emebi ezi ọnọdụ ọchịchị onye kwuo uche ya na- aga n’ iru n’ obodo anyị .
O siri na ụmụ afọ Naijiria agaghị enwe ike ịgụkọnwu ọtụtụ ihe mebisịrị n’ ime ntụliaka a n’ obodo anyị bụ Naijiria .
Mmadụ Iri Abụọ Anwụọla ma bụrụkwa Ndị Merụrụ Ahụ na Ihe Mberede
Ọtụtụ ndị mmadụ atụfuela ndụ ha ebe ndị ọzọ bụzi ndị nwetagasịrị ihe mmerụ ahụ dị iche iche n’ ihe mberede ahụ mere na Ọnịcha , obodo ahịa nke Steeti Anambra .
Ya bụ ihe mberede mere ka mkpụrụ ụbọchị abụọ ụlọ elu dị ogogo atọ dachara na Steeti Lagos .
Ihe mberede a bụ nke mere na okporo ụzọ Upper Iweka na MCC nke siri Ọnịcha gaa Awka n’ akụkụ ụlọ ọgwụ Toronto .
Ya bụ nnukwu ụgbọala bu mmanụ ọkụ kerosene sitere Awka na- aga Upper Iweka oge onye na- akwọ ụgbọala ahụ enweghị ike ịjide ya dịka ụgbọala ahụ ekweghịzi nkwụsị .
Ebe ọkwọ ụgbọala ahụ na- achọ ị kwụsị ya , ọ gbapụrụ n’ okporo ụzọ gaa ebe ndị mmadụ kpọsachara ngwa ahịa n’ akụkụ ụzọ tupu o were nwee ike kwụsị .
Ya bụ nnukwu ụgbọala gburu ọtụtụ mmadụ nke metụtara ebe ọ ka n’ ọnụ ọgụgụ ndị na- ere ihe n’ akụkụ ụzọ oge ọ na- akpọ ganigani tupu ọ were kwụsị .
Ozu ndị mmadụ nke jupụtara na ya bụ okporo ụzọ ka ndị ọlụ nchekwa bụ ndị bịara n’ ogige ahụ ngwa ngwa ya bụ mkpamkpa kpachara na- ebupu sị .
Onye isi oche ụlọ ọrụ na- ahụ maka ihe mberede ( Nigeria Red Cross Society ) na Steeti ahụ , Ọkammụta Pita Kathy , n’ okwu ya kwuru na bụ ihe mberede bụ eziokwu ma kwukwa na mmadụ asaa bụ ndị nwụrụ ozigbo ozigbo .
Ọ gara n’ ihu kwuo na n’ agbanyeghị mbọ ha niile , ha zọpụtara nanị mmadụ atọ ebe ozu ndị niile nwụrụ bụzi nke ha bugara na ụlọ ebe a na- echekwa ozu nke ụlọ ọgwụ Toronto .
Ndị ọrụ nchekwa okporoụzọ ( Federal Road Safety Corps ) na Ndị Uwe ojii bụzi nke nyere aka n’ izoputa ndị mmadụ .
Ụlọ Ikpe : Ụzọ Kachasị Mma Ịji Were Nweta Mmeri N’ Ntuliaka Magomago Juru N’ Ime Ya
Onye zọrọ osote onyeisala n’ ala anyị n’ otu ndọrọndọrọ ọchịchị People ' s Democratic Party n’ abalị iri abụọ na atọ nke ọnwa Febrụwarị , Maazị Pita Obi , kwuru na mkpebi iji were maa ntụliaka aka ahụ àká n’ ụlọ ikpe bụ ụzọ ka cha mma iji were nweta mmeri .
Obi kwuru nkea site n’ edemede onye mgbasa ozi ya wepụtara na Tuzdee na Abuja .
Otú ndọrọndọrọ ọchịchị ahụ , nọrọ n’ ụbọchị Mondee , tinye akwụkwọ mkpesa megide mmeri nke Onyeisiala Muhammadu Buhari na ndị All Progressive Congress na ntụliaka ahụ .
Obi kwuru na mkpebi iji ụlọ ikpe were nweta nke bụ eziokwu nke onye zọrọ ọkwa onyeisiala na PDP , Atiku Abubakar , gbasoro bụ ihe mara ezi mma maka ótútó ọchịchị onye kwuo uche ya n’ ala anyị .
Ọ kwadoro ma jaa Atiku ike maka ịgbadosi mgbọrọgwụ ike n’ ebe ọchịchị onye kwuo uche ya dị , bụ nke ọ sịrị , otu ndọrọndọrọ ọchịchị PDP guzobere ma mee ka ọ pụta ìhè n’ afo iri na isii gara aga .
Obi kwuru na ọchịchị nke PDP nọ n’ isi ya mere otú n’ ime ntụliaka ghere anya oghe kachasị mma , ma nyefekwa ike sịrịrị werere oge ha emerighị .
Ya bụ gọvanọ Anambra Steeti n’ oge gara aga sịrị na ọ ga- abụ ihe jọgburu onwe ya ma eleghara oké magomago ahụ pụtara ìhè na ntụliaka onyeisiala nke ọnwa Febrụwarị , mkpụrụ ụbọchị iri abụọ na atọ na- emeghị ihe ọ bụla .
" Site n’ ịma magomago ahụ aka , anyị ekpebigo ị mee ka ọchịchị onye kwuo uche ya guzosie ike site n’ ụzọ kachasị mma , dịka ndị otu ndọrọndọrọ ọchịchị na ndị ezi usoro iwu na- amasị .
Obi kpọkuziri ndị niile ọchịchị onye kwuo uche ya na- amasị ka ha nọrọ n’ ekpere na ilegidesi anya ike , " site n’ okwukwu na mmeri ga- abụrịrị nke ndị na- achọ ezi ikpe na ihe ziri ezi . "
Otu Egwu Bọọlụ Ala Anyị Akwadowela
Otú egwu bọọlụ ala anyị , Super Eagles , ebidola nkwadebe n’ ebe ọ kpụ ọkụ n’ ọnụ maka asọmpi itozuoke iji were sonye n’ iko mba Afrịka nke afọ puku abụọ na iri na iteghete n’ ụbọchị Fraịdee megide ndị òtù ha bụ ndị mba Seychelles na ama egwuregwu Stephen Keshi , dị na Asaba dịka ndị egwu bọọlụ mmadụ iri abụọ na atọ sonyere na ya bụ nkwado nke onye nọ n’ isi ya bụ Gernot Rohr .
Mmadụ ise : Francis Uzoho , Henry Onyekuru , John Ọgụ , Oghenakaro Etebo na Victor Osimhen , bụ ndị a na- eche na ha ga- erute na ebe nchere oge ha na elekere anọ nke mgbede ụbọchị Tuzdee , mana otu na- ahụ maka egwu bọọlụ ala anyị bụ " Nigeria Football Federation " ekwetala na ndị ahụ na- agba bọọlụ na mba ofesi erutela site na Twitter na mgbede ụbọchị ahụ .
" Ụlọ zuru ezu .
John Ogu , Etebo Oghenakaro , Francis Uzoho , Victor Osimhen na Henry Onyekuru awụchiela na- ebe nchere iji sonyere na nkwadebe nke taa .
# FeeSuperEagles # Team 9 jaStrong . "
bụ ihe ha dere na Twitter nke otu egwu bọọlụ
Nanị mmadụ asaa n’ ime ndị otu egwu bọọlụ ahụ bụ ndị rutere maka nkwadebe ahụ na Mondee , nke gụnyere Alex Iwobi , Odion Ighalo , Semi Ajayi , Valentine Ozornwafor , Daniel Akpeyi , Ikechukwu Ezenwa na Ikouwen Udo , bụ ndị rutere n’ oge .
Ọnụ ọgụgụ ha bawanyere ụba na Tuzdee dịka osote onye isi otu egwu bọọlụ ahụ bụ Ahmed Musa , Leon Balogun , Kenneth Omeruo , William Troost-Ekong na ndị ọzọ sonyere ibe ha na ebe nchere ahụ .
Ndị egwu bọọlụ ahụ nwere nkwadebe mbụ ha maka asọmpi ahụ oge ọ fọdụrụ nkeji iri na ise ka ọ kụọ elekere ise nke mgbede ụbọchị Tuzdee n’ ámá egwuregwu Stephen Keshi .
Ndị otú egwu bọọlụ Gernot Rohr bụ ndị tozugororị maka asọmpi iko mba Afrịka nke afọ puku abụọ na iri na iteghete na ndị ọgbọ ha na mba Ijipt ga- asọkwa mpi nke enyi na enyi na Asaba ụbọchị Tuzdee izu ụka ọzọ .
N’ akụkụ nke ọzọ , otú egwu bọọlụ mba Seychelles , a na- akpọ ' Pirates ' , wụchiri na Abuja na Tuzdee maka asọmpi itozu oké iko mba Afrịka .
Mmadụ dị iri abụọ na iteghete nke si mba Seychelles bịa , soro ụgbọ elu Ethiopia were bata n’ ehihie Tuzdee ma bụrụzie ndị ga- agaba Asaba na Wednezdee ( taa ) , dịka akụkọ sị na ụlọ ọrụ ndị NFF sịrị dị
Aka Akparala Otú Nwoke Tigburu Nwunye Ya
Ndị Uwe Ojii Ngalaba nke Steeti Naíjà anwụchịkọla Umar Tambari gbara afọ iri atọ maka itigbu nwunye ya , Hauwa , o were bụrụ onye nwụrụ anwụ maka nnupụisi .
Nkea mere ka ụbọchị ọnwa Febrụwarị gbara mkpụrụ ụbọchị iri abụọ na isii , n’ afọ puku abụọ na iteghete , n’ ime obodo Emiworo nke dị n’ okpuru ọchịchị ime ime obodo Wushishi na steeti ahụ , ka ha abụọ enweghị ike were nwee nkwekọrịta .
Onye ahụ a na- enyo enyo bụ nke ndị ọlụ uwe ojii na- alụ ọlụ na Ngalaba Wushishi nwụchịkọrọ ka ha nwetachara ozi .
Akụkọ kọrọ ụbọchị Tuzdee na nwa amadị a na- enyo enyo gwara nwunye ya lagoro mmụọ ka o kutere ya mmiri ọ ga- eji wee saa ahụ mana ya ( nwunye ya ) gbara isi akwara .
Akụkọ gara n’ ihu were kwuo na nwoke ahụ gara jiri aka ya kute mmiri n’ onwe ya ebe nwunye ya tụgharịziri bowe ya ebubo na o buru mmiri nke ya ( nwunye ya ) kutere .
Onye ahụ a na- enyo enyo jiri iwe na ọnụma nke juru ya obi were tie Hauwa étí étí nke buteziri ọnwụ ya .
Onye ahụ a na- enyo , oge ọ na- aza ajụjụ ọnụ boro nwunye ya ebubo ị leda ya anya .
Onye na- ahụ maka ezi mmekọrịta ọhaneze na ndị uwe ojii na steeti ahụ , Mohammad Abubakar , kwuru na ya bụ ihe bụ eziokwu ma kwukwa na onye ahụ a na- enyo enyo ekwetala n’ ebubo ahụ eboro ya .
Abubakar kwuru na Tambari jiri osisi were kụọ nwunye ihe ugboro ugboro , ebe nwanyị ahụ bụzi onye nwụrụ oge ebu ya aga n’ ụlọ ọgwụ ma tinyekwa na a kpụpụla nwa amadị ahụ n’ ụlọ ikpe .
E Toola National Light Maka Ịkwàlìtè Asụsụ Ìgbò
Dịka a sị na e too onye gburu ewu , ọ hụ ehi o gbuo , e toola ụlọ ọrụ Anambra Newspapers and Printing Corporation , bụ ụlọ mbipụta akwụkwọ akụkọ National Light , Ka Ọ Dị Taa na Sportslight Xtra , maka ezi mbọ esepughị aka ọ na- agba n’ ịkwàlite asụsụ Igbo na ịhụ na ya bụ asụsụ anwụghị .
Otuto a bụ nke bịara site n’ aka ụlọ ọrụ Radio Nigeria , Enugu na mmemme asọmpi n’ asụsụ a chịkọbaara ụlọ akwụkwọ Sekọndịrị dị n’ Enugu , ma bụrụkwa nke weere ọnọdụ n’ ụlọ ọrụ Coal City FM , bụ isi ụlọ ọrụ mgbasa ozi Radio Nigeria na steeti ahụ .
N’ okwu ya dịka ọ na- enye ụlọ ọrụ National Light òtùtó ahụ na akwụkwọ ozi so ya , onyeisi nhàzi ụlọ ọrụ Federal Radio Corporation of Nigeria n’ isi ụlọ ọrụ nke ụlọ mgbasa ozi ahụ na mpaghara ndịda-ọwụwa anyanwụ ala anyị , bụ maazị Ike Okere kọwara ya dịka nke kwesiri ekwesi n’ ilekwàsị anya na mbọ dị iche iche pụtara ihè ụlọ mbipụta akwụkwọ akụkọ ahụ gbàgòrò n’ ịkwalite asụsụ Igbo , ọ kachasị site n’ ibipụta akwụkwọ akụkọ " Ka Ọ Dị Taa " bụ akwụkwọ akụkọ e dere n’ asụsụ Igbo .
O mere ka a mara na ọnọdụ asụsụ Igbo nọ na ya n’ ụbọchị taa bụ nnọ nke na- agba anya mmiri n’ ihi na ọtụtụ ndị Igbo agbakụtala ya azụ ma na- emesòzị ya ka asụsụ nwaokpùrù , kọwaa nke ahụ dịka ihe jọgburu onwe ya , ma kpọkuokwa onye ọbụla bụ ezi nwaafọ Igbo ka o were asụsụ Igbo kpọrọ ihe ma na- asụkwa ya kwà ụbọchị .
O bunyere ụlọ ọrụ National Light ụkpa ekele maka ịhụta mkpa ọ dị na a kwàlitèrè ya bụ asụsụ ma chekwaba ya ka ọ ghara ịnwụnyụ anya dịka ndị òtù mba ụwa ' United Nations Education Scientific and Cultural Organization ' ( UNESCO ) bùrù n’ amụma n’ ahọ 2012 .
O mere ka a mara na ụlọ mgbasa ozi , ọ kachasị ụlọ mbipụta akwụkwọ akụkọ so n’ otu ụzọ pụtakarịchara ìhè a pụrụ isi kwàlite asụsụ Igbo , n’ ihi na ọ ga- enyere ndị mmadụ aka ịmụ otu e si agụ , otu e si asụ na otu e si ede ya bụ asụsụ .
Ọ jakwazịrị ụlọ ọrụ ahụ ike n’ ịzọpụ ụkwụ dike ahụ , bụ nke o kwuru na ọ bụ ihe kọrọ ụkọ n’ ala anyị , ma dụkwazie ha ka ha jide ka ha ji ma gaa n’ ihu n’ iti ịgbà ahụ n’ ihi na mpụtara ya bara ụba .
Na mbụ n’ okwu ya na mmemme ahụ , otu onye n’ ime ndị ikpe na ya bụ asọmpi ma bụrụkwa nwa amadi aha ya na- ada ụda n’ ide edemede n’ asụsụ Igbo , bụ maazị Chinedum Ọfọmata kwàrà àrịrị bànyere ọnọdụ asụsụ Igbo nọ na ya ugbua , tòó ndị chịkọbara ya bụ asọmpì , ma kpọkuzie ụmụakwụkwọ na ụlọakwụkwọ sonyere na mmemme ahụ , ndị nne na nna na ụmụafọ Igbo n’ izùgbe ka ha were asụsụ Igbo kpọrọ ihe ma werekwa ya na- ekwurịta okwu oge ọbụla .
N’ ozi nnọọ ya , onye chịkọbara ya bụ asọmpi , bụ maazị Ibiam Ufiem , onye jiri otu ahọ wee fèé ala nna ya n’ ụlọ ọrụ ahụ , kọwara na ebumnobi o jiri chịkọba ya bụ iji wee nwàléé ụbụrụ ụmụakwụkwọ ahụ n’ asụsụ Igbo , mee ka ha ghọta mkpà ọ dị na oke uru ọ bara , bụ ịma asụ na ịma ede asụsụ Igbo , ma sikwazie n’ ụzọ dị òtù ahụ kwàlite ya bụ asụsụ , bụ nke ọ kwara arịrị na ọtụtụ ndị ntorobịa amaghịzị àsụ ma ya fọdụzie ide ya ede ugbua .
Ndị tuuru ùgò na ya bụ asọmpi gụnyere :
Urban Girls Secondary School , Enugu ( gbárá ndị nke mbụ ) ; New Layout Secondary School , Enugu ( gbárá ndị nke abụọ ) ; Day Secondary School Enugu ( gbárá ndị nke atọ ) ; and Lady Ibiam Girls Secondary School ( gbárá ndị nke anọ )
E Liela Ozu Oriakụ Ọnwụamaegbu n’ Ọba
A nọrọ ụbọchị Satọdee wee lie ozu oriakụ Bessy Lilian Uzoaku Onwuamaegbu , bụ nne Ọka Ikpe ukwu steeti Anambra .
Ya bụ mmemme akwamozu bụ nke weere ọnọdụ n’ ezinaụlọ be di ya dị n’ Isu , Oba , n’ okpuru ọchịchị Idemili South nke steeti ahụ .
N’ okwuchukwu n’ ụlọ ụka ' St .
John the Apostle Anglican Church ' , Ọbà , bụ ebe a nọrọ wee kàárá ya ụka onye nwụrụ anwụ , Bishọọpụ ụka Anglịkan na dayọsiisi Niger , bụ Rt .
Rev .
Owen Nwokolo kọwara ọnwụ dịka òkè onye ọbụla ga- éwèrịrị n’ ụwa a , dịka o mere ka a mara na ọ bụ mgbe nke ahụ gachaara ka ikpe ga- esochi .
O jiri ndụ na akparamagwa Dọrcas nke akwụkwọ nso wee kọwaa ma tụnyere ezi ndụ oriakụ Ọnwụamaegbu , bụ onye ọ kọwara dịka onye bara úrù nke ukwuu n’ ọrụ Chineke , n’ ọrụ ụlọ ụka na n’ ọrụ obi ebere , bụ inyerịtara ụmụ mmadụ aka , mgbe ọ dị ndụ , wee rukwaa ụbọchị ọnwụ ya .
Ọ kpọkuzịrị onye ọbụla dị ndụ ka o were ndụ ya na oge o nwere ugbua fèé Chineke òfùfè , nyere ndị nọ na mkpà aka , ma kwadokwara onwe ya ọnọdụ n’ alaeze eluigwe maka ụbọchị ikpeazụ , bụ ụbọchị a ga- enye onye ọbụla ụgwọ ọrụ dịka ọrụ ya sìrì dị .
N’ okwu nke ya na ya bụ akwamozu , aka na- achị steeti Anambra bụ gọvanọ Willie Obianọ kọwàrà ya bụ agụ nwaanyị dịka onye biri ezi ndụ n’ ụwa , ma meputakwa ọtụtụ ezi ihe kwesiri nñòmí n’ ezinụlọ , n’ ụlụ ụka na n’ obodo .
Ọ kasizịrị ụmụ ya obi ka ha dìbé , ma dụọ ha ka jìgídesie ụkpụrụ nne ha ma sonyesie nzọ ụkwụ ya ike , ọbụnadị dịka o kwere nkwà ịga n’ ihu n’ ọrụ ọma dị iche iche o ji n’ aka na steeti ahụ na iwètara ndị Anambra ezi ọchịchị .
Dịka ọ na- akọwa nne ya dịka nwaanyị obi ọma , onye ji ọkwa dịka ọkaikpe ukwu steeti Anambra , bụ ọkaikpe Ijem Onwuamaegbu rụtụrụ aka n’ ụzọ dị iche iche nne ya sigoro gosi na ya bụ nne nke okwukwe , nwaanyị obi ọma na onye ọrụ Chineke na inyere ụmụ mmadụ aka na- echu ụra , ma kwupùta na ya nwere ezi olile anya na ntụkwasịobi na mkpụrụ obi ya nọ n’ alaeze eluigwe ugbua na- ézù ike .
O kèlèrè ndị dị iche iche bịara isonye na ya bụ mmemme akwamozu na ndị tụnyere ụtụ ma ọ bụ nye aka n’ otu ụzọ ma ọ bụ nke ọzọ iji hụ na ya bụ akwamozu gara nke ọma , ma kwuo na óbì ga na- atọ nne ha ụtọ nke ukwuu n’ ebe ọbụla ọ nọ n’ ihi ọbịbịa ha , ma kpekwazie ka Chineke gaa n’ ihu ịkwụghàchì ha mmaji kwùrù mmaji .
Ndị dị iche iche sonyere na ya bụ mmemme akwamozu gụnyèrè :
Minista ala anyị na- ahụ maka ihe na- eme na mba ofesi , bụ maazị Godffery Onyeama ; Major General Azubuike Ihejirika lagoro ezumike nka ; aka abụọ chịbụrụ steeti Anambra n’ oge gara aga , bụ maazị Peter Obi na oriakụ Virgy Etiaba ; kọmishọna steeti ahụ na- ahụ maka ọrụ , bụ maazị Marcel Ifejiọfọr ; onyeisi ndị ọrụ nyere gọvanọ Willie Obianọ , bụ maazị Primus Ọdịlị ; ode akwụkwọ ìzùgbe steeti ahụ n’ oge gara aga , bụ maazị Oseloka Ọbaze ; Archbishọọpụ Province nke Niger n’ oge gara aga , bụ ' Most .
Rev ' d . '
M. S. C. Anịkwenwa ; Bishọọpụ ụka Anglịkan na dayọsiisi Amichi , bụ ' Rt .
Rev ' d ' .
Ephraim Ikeakọr ; nkè dayọsiisi Asaba , bụ ' Rt .
Rev ' d ' .
Justus N. Mọgekwu ; nke Dayọsiisi Niger West , bụ ' Rt .
Rev ' d ' .
J. N. Ekwe ; nke dayọsiisi Ọgbaru , bụ ' Rt .
Rev ' d ' Prosper Amah ; tinye ọtụtụ ndị ọrụ ikpe na ndị ọzọ selitere isi na ngalaba dị iche iche n’ ala anyị .
Oriakụ Lilian Ụzọakụ Ọnwụamaegbu bụ onye a mụrụ n’ abalị atọ nke ọnwa Ọkụtoobà ahọ 1928 , ma nwụọ n’ abalị iri abụọ na abụọ nke ọnwa Febụwarị ahọ a , ka ọ gbachara ahọ iri iteghete .
Di ya , bụ maazị Moses Ọbụmneme Ọnwụamaegbu lagoro mmụọ jiri ọkwa dịka Attorney General na Kọmishọna ikpe nkwụmọtọ nke mpaghara East Central ala anyị n’ oge gara aga , ma jiekwa ọkwa dịka ọkaikpe nke ụlọikpe ukwu steeti Anambra n’ oge gara aga .
Tupu ọnwụ ya , Oriakụ Ọnwụamaegbu nwere ụmụ ise , ụmụ-ụmụ iri na ụmụ-ụmụ-ụmụ abụọ .
A Ga- Arụcha Ụzọ Ahụ Ugwunwasike-Azụ Ogbunike Tupuu Ọnwa Mee Agwụ -- Obianọ
Dịka oge udummiri na- akpụdobe n’ ike , aka na- achị steeti Anambra bụ gọvanọ Willie Obianọ emeela ka a mara na a ga- arụcha okporo ụzọ ahụ siri Ugwunwasike gaa Azụ Ogbunike-Amawa-Osile-Ifite-Gọvanọ Obianọ mere ka a mara nke a n’ Ogbunike dị n’ okpuru ọchịchị Oyi , oge ọ gara ileta ka ọrụ si aga na na ya bụ okporo ụzọ .
O gosìputara afọ ojuju ya banyere otu ya bụ ọrụ ngo si aga na ogoogo e ji arụ ya , ma mee ka a mara na a ga- etinye ọkụ okporo ụzọ na ya nwga ngwa a rụchara ya .
O kwuru na ọchịchị ya ji ọrụ okporo ụzọ ruru kilomita iri anọ na ise na mpaghara ahụ , ma sị na mbize na- akpa ike na mpaghara ahụ bụ nke a ga- elebàrá anya nke ọma , were uche sochie ya azụ ma kpàá ya eze .
Ọ gara n’ ihu kwuo na a na- edozigharị ebe ahụ e si abànye n’ ọgbà Ogbunike na ime ka mma ya pụtakwuo ìhè , bụkwa nke ọ sị na ọ ga- enye aka ịdọta na ịkwàlìtè njèm nlegharị anya n’ ebe ahụ .
Ọ dụzịrị ụmụafọ Anambra ka ha jisie ike na nkwàdo ha na- enye ọchịchị ya , iji wee gaa n’ ihu n’ ọrụ ọma dị iche iche o ji n’ aka na ya bụ steeti .
Na ntụnye nke ya , kọmishọna na- ahụ maka ọrụ na steeti ahụ , bụ maazị Marcel Ifejiọfọr kwuru na e nyechaala onye ji ya bụ ọrụ ngo ihe ndị kwesiri iji rụchapụ ya bụ ọrụ , ma mekwazie ka a mara na e teela ihe karịrị kilomita ise n’ okporo ụzọ ahụ dị kilomita iri na abụọ .
O gosipụtazịkwara ezi olile anya o nwere na a ọrụ ga- akụrụ ọnụ ebe ahụ n’ oge a tụrụ anya ya .
Maazị Yinka Amosun , bụ onyeisi ụlọ ọrụ ngo ji ya bụ ọrụ kwèrè nkwà ịrụchapụ ma hafee ya n’ oge e kwùrù na n’ ogoogo kwesiri ekwesi , ebe kọmishọna na- ahụ maka njèm okporo ụzọ , bụ maazị Uchenna Okafor kwuru na a rụchaa ya , na okporo ụzọ ahụ ga- enye aka n’ ịkwàlitè njem siriri werere na mpaghara ahụ .
Ndị Uwe Ojii Anambra Ejidela Mmadụ 113 Maka Òtù Nzuzo Na Ịpụnara Mmadụ Ụgbọala N’ Ike
Ndị uwe ojii na steeti Anambra ejidela mmadụ ruru ótù nàrị na iri na atọ a na- enyo ènyò na ha bụ ndị òtù nzuzo na ndị na- apụnara mmadụ ụgbọala ha n’ ike .
Onyeisi ndị uwe ojii na steeti ahụ , bụ maazị Rabiu Ladodo mere ka a mara nke a n’ okwu ọ gwàrà ndị nta akụkọ oge a na- akpụgharị ndị ahụ , bụ ndị o kwùrù na e jidèrè n’ ọtụtụ ebe dị iche iche na steeti ahụ .
O kwuru na mkpocha na nzacha ahụ e sìrì na ya wee nwụchikọọ ndị ahụ bụ nke e mere site n’ aka ndị òtù ọrụ nchekwa ahụ pụrụ ichè na- ebu agha megide otu nzúzo , bụ ' Anti-Cult ' , n’ ọrụ ha gàrà n’ ime izuụka abụọ .
O mere ka a mara na a kpụpụla mmadụ iri anọ na ise n’ ime ha ụlọ ikpe , tọhapụ mmadụ iri atọ na ise aka ha dị ọcha ka ha laba , ebe a ka na- enyòchakwa mmadụ iri atọ na atọ fọrọ afọ .
Ọ sị na ihe e nwèkọtara n’ aka ndị ahụ gụnyere : ótù nsụnsụ egbè , ogologo égbè asaa mgbọ dị na ha , ọtụtụ anyụike , mma ògè , na akwụkwọ kpọrọ nkụ a na- enyo ènyò na ọ bụ ìgbó .
O kwuru na ụfọdụ n’ ime ndị ahụ bụ ndị na- apụnara mmadụ ụgbọala n’ ike , bụ ndị a nàpụtara ụgbọala asatọ ha zutere ezute n’ aka ha .
Ndị ahụ ka ọ kọwara dịka Paul Chukwuezugo gbara ahọ iri anọ na abụọ na onye òtù ya bụ maazị Micheal Obinna , onye a maara dịka Mayor .
O kwuru na ihe e nwèkọtara n’ aka ndị ahụ bụ ụgbọala asaa , nke gụnyere : ụgbọala Toyota Venza , ụgbọala Lexus 350 atọ , otu ọkwụọtọ ekele eze Toyota Rav 4 , Toyota Corolla atọ na ụgbọala Sports Utility Vehicles ( SUV ) .
Ihe ndị ọzọ e nwètara n’ aka ha gụnyere otu nsụnsụ égbè na- agba ọnụ iri , otu mma ògè na ekwentị anọ .
Ugo Naijiria Efelie
Ndị otu egwu bọọlụ ala anyị , Naijiria , nọrọ na mgbede Tuzdee were gosi ndị ogbo ha na mba Ijipt na nwoke na nwoke ha bụ n’ okwu ọnụ .
Pọl Onuachu nyere goolu site na yadị iri abụọ , na mbido mbụ ya dịka onye otu egwú bọọlụ ala anyị , mere Naijiria jiri merie Ijipt na asọmpi enyi na enyi ahụ agbara na ama egwuregwu Stephen Keshi dị na Asaba .
Mmeri nkea bụ mmeri nke abụọ Naijiria nwetara n’ ụbọchị anọ ka ha merichara mba Seychelles ọkpụ atọ asatara nanị otu na ngalaba E n’ asọmpi eji amara ndị ga- etozu ịsonye na iko Africa n’ ámá egwuregwu ahụ .
Onuachu , onye nọchiri Odion Ighalo na ndị bidoro bọọlụ , kpara onye Ijipt tupu ọ gbanye bọọlụ ahụ n’ ọnụ goolu maka goolu mbụ ya na mpụta abụọ dịka onye egwu bọọlụ Naijiria .
Onuachu nyere goolu ahụ ndị Naịjirịa ji were merie na nkeji mbụ nke asọmpi ahụ , ebe ndị Ijipt bụzi ndị gbara mbọ ka ha gbata ihe na asọmpi ahụ mana mbọ ha niile wụrụ n’ ala .
Ndị Naịjirịa were ọnọdụ ma na- ahazi ihe ha mara eme nke ọma dịka ha n’ eti mba Ijipt mmanwụ , mana Hassan Mahmoud chọrọ ime Naijiria echeta ebewe site n’ adọba agbaa nke ha jiri megharịa onye ọ bụla anya mana Daniel Akpenyi na- eche goolu jidere ya bụ bọọlụ n’ enweghị nsogbu ọ bụla .
Ijipt nwere ohere ọzọ dị iche iche mana oche goolu , Ikechukwu Ezenwa , onye nọchiri Daniel Akpenyi n’ agba nke abụọ , gosiri na ya zuru okè n’ ihe a na- eme site n’ ichewa ndị Ijipt obi .
Mohammed Salah , bụzi onye na- esoghi gbaa ya bụ asọmpi .
Ụmụ Akwụkwọ UNIZIK Enweta Ohere Ịgụ Akwụkwọ N’ Efu
Mba China enyela ụmụ akwụkwọ iri anọ na asatọ na Mahadum Nnamdi Azikiwe dị n’ Ọka , Anambra Steeti , ọnọdụ agụm akwụkwọ n’ efu .
Ọnọdụ agụm akwụkwọ ahụ bụ nke enyere ụmụ akwụkwọ ahụ ụbọchị Wednezdee site n’ aka onye nnọchiteanya mba China n’ ala anyị bụ Naijiria , Dọkịta Zhou Pingjian , n’ ogige mmemme dị n’ ụlọ akwụkwọ ahụ .
N’ okwu na mmemme ahụ , Pingjian kwuru , " Akwụkwọ bụ ike nke ọnọdụ mmepe ahụ pụtara ìhè na China .
N’ afọ otu puku , narị iteghete na iri anọ na iteghete ( 1949 ) , ọnọdụ itiboribo bụ pacenti iri asatọ , mana ugbu a ọ nọ n’ ihe pekarịrị pacenti atọ .
Nke a bụ n’ ihi ọnọdụ dị oké mkpa nke anyị nyere akwụkwọ .
Anyị na- asọpụrụ ndị nkụzi ma matakwa uru akwụkwọ bara . "
Onyeisi Mahadum Nnamdi Azikiwe dị n’ Ọka , Ọkammụta Josefụ Ahaneku , jara onye nnọchiteanya anya ahụ ike maka ọnọdụ agụm akwụkwọ n’ efu ahụ .
Ụmụ akwụkwọ dị iri anọ na asatọ bụ nke a kpachara anya were họpụta iji were cheta afọ iri anọ ma asatọ ala Naịjiria ma China jiri were nwee ezi mmekọrịta .
Anyị ga- echeta na onye nnọchiteanya mba China ahụ bịara na Mahadum na ụbọchị mbụ nke ọnwa Ọkụtoba afọ gara aga were nye ụmụ akwụkwọ iri anọ na asaa onyinye agụm akwụkwọ n’ efu .
Ụmụ akwụkwọ ndị a bụ ndị rutere uru a bụzi ndị esiri na ngalaba dị iche iche nke Mahadum ahụ were họpụta n’ eleghị mmadụ ọ bụla anya n’ iru .
Ọkụ Ọkịja : Nwanyị Dị Ime na Ụmụaka Abụọ Anwụọla n’ Anambra
Chi ewerela ehihie jie ụbọchị Wednezdee dịka ọkụ gbagburu otu nwaanyị na ụmụ ya abụọ n’ Ọkịja dị n’ okpuru ọchịchị ime obodo Ihiala , na Anambra Steeti .
Akụkọ kọrọ na nwaanyị ahụ dị ime ọnwa atọ bụ nke ọkụ gbagburu na agaghị enwe ike ịchọpụta onye ọ bụ , ya na ụmụaka abụọ n’ ime ụlọ ha dị na Umuoffor , Ọkịja .
Onye ahụ nwụrụ , Nwazuru Okeke , na ụmụ ya , Chidiebube na Makuochukwu , gbara afọ abụọ na otu afọ , bụ ndị nọ n’ ime ogige ahụ oge ya bụ mkpamkpa kpara .
Ọ bụ ihe sịrị ike nke a na- amaghị otu a ga- esi tinye aka na o nweghị onye azọpụtara n’ ime ha dịka ọkụ ahụ nọ na- agha ike na- anwụ .
Ozi anyị nwetara gara n’ ihu were kwuo , " Anyị enweghị ike bute ozu onye ọ bụla n’ ime ha maka tupu anyị enwee ike bata n’ ụlọ ahụ , ha abụrụgo ndị ọkụ gbagburu ha bụrụ ntụ . "
Onye na- ahụ maka ezi mmekọrịta ndị uweojii na ọhaneze na steeti ahụ , Haruna Mohammed , kwuru na ya bụ akụkọ bụ ezie .
O kwuru na " ndị ahụ nwụrụ bụ ndị ọkụ gbara na o nweghị onye ga- amatazi ha . "
" Ọkụ kpara mkpamkpa na Umuoffor , Ọkịja n’ ogige otu nwoke aha ya bụ Maxwell Okeke . "
" N’ ihi nkea , nwunye ya dị ime bụ Nwazuru Okeke , ụmụaka abụọ , aha ha bụ Chidiebube Okeke , gbara afọ abụọ na Makuochukwu Okeke , gbara nanị otu afọ , bụ ndị nọ n’ ime ụlọ ahụ oge mkpamkpa ahụ na- akpa bụrụzie ndị ọkụ gbara na o nweghị onye ga- ama onye ha bụ . "
O kwuru n’ ọkụ ahụ bụ nke a kwụsịrị oge ndị uweojii , ngalaba nke Ọkịja , wụchiri n’ ogige site n’ enyemaka nke ndị ọ metụrụ n’ obi .
Mohammad onye kwuru na ihe kpatara ọkụ ahụ jiri bido bụ nke anamabeghị , tinyere na onyeisi ndị uweojii na steeti ahụ , Rabiu Ladodo , akpọọla ọkụ maka nyocha ka amata ihe kpatara ya bụ ọkụ maka na awọ anaghị agba ọsọ ehihie na nkịtị .
Ụmụakwụkwọ Anambra Eritela Ọla Nchara n’ Asọmpi Nkà Na Ụzụ Mba Ụwa
Ụmụakwụkwọ sitere ụlọakwụkwọ ' St John ’ s Science and Technical College ' dị n’ Alor n’ okpuru ọchịchị Idemili South nke steeti Anambra eritela ọlà nchara n’ asọmpi mba ụwa a kpọrọ ' International Festival of Engineering , Science and Technology ' , bụ nke weere ọnọdụ na Monastir nke mba Tunisia .
Asọmpi ahụ bụ nke were mkpụrụ ụbọchị iteghete , màlite n’ abalị iri abụọ na otù nke ọnwa Maachị wee ruo n’ abalị iri na itoolu , ma bụrụkwa nke ọ bụ ụmụakwụkwọ nọ n’ agbata ahọ iri na anọ wee ruo n’ agbata ahọ iri abụọ na otu sonyere na ya , bụ ndị sitere mba iri anọ sònyere na ya
Ụmụakwụkwọ Anambra ahụ gara ya bụ asọmpi bụ maazị Meshack Ugwuishi , maazị Onyedika Chuka-Umeora , maazị Chukwualụka Nwachukwu , na maazị Dominic Machi , ma bụrụkwa ndị nwetara mmeri site n’ ihe ha jiri aka ha rụọ , bụ nke ha kpọrọ ' Adaptable Alternative Power Supply for Sub-Saharan Africa ' .
Ya bụ akụrụngwa bụ igwe na- ewèta ọkụ , site n’ igwè solar bụ nke na- enyere ya aka ịdọta ike sitere n’ anyanwụ , jìgide ike ahụ wee na- ekesà ya dịka ọkụ n’ ụlọ , ma ọ bụ n’ ụlọ ọrụ .
N’ okwu ya n’ Awka dịka ọ na- anabata ndị ahụ , aka na- achị steeti ahụ bụ gọvanọ Willie Obianọ , nke onye nọchitere anya ya bụ osote ya bụ dọkịta Nkem Okeke kwupùtara nnọọ na steeti ahụ na- eme nke ọma na ngalaba agụmakwụkwọ nakwa ngalaba niile .
O kwuru na Anambra nwere nnọọ ụmụakụkwọ nwere ezi ọgụgụ isi a chọrọ iji wee soro ndị sitere mba ụwa dị iche iche wee sọọ mpi ma nwetekwa mmeri dị ịtụ n’ anya , ma kwuo na naanị ihe ha chọrọ bụ agbamume na nkwàdo .
O kwukwazịrị na ọchịchị nọ ugbua na steeti ahụ agaghị ada mbà chaa chaa na nkwàdo ọ na- enye ụmụakwụkwọ na ngalaba agụmakwụkwọ ya bụ steeti .
Na mbụ n’ okwu mmalite ya , kọmishọna steeti ahụ na- ahụ maka agụmakwụkwọ , bụ ọkammụta Kate Omenụgha mere ka a mara na nturu ugo ahụ ụmụakwụkwọ ahụ nwètara bụ n’ ihi ịgbà dara ụda gọvanọ Obianọ tigoro na ngalaba mmụta steeti ahụ .
O kwuru na njikọ aka gọọmenti steeti ahụ na ndị ụka n’ ihe gbasaara agụmakwụkwọ na- amịta nnọọ ezi mkpụrụ a tụrụ anya , ma kwuo na ha ga- akwàgide nkè ahụ .
Ọ kpọkùzikwara ụmụakwụkwọ ka ha jisie ike n’ ịgụ akwụkwọ ha na n’ iji ohere ọma ha nwere ugbua wee kpọrọ ihe , n’ ihi na uru dị na nke ahụ bụ akọcha akọcha .
Gọọmenti Anambra Amàlitela Ịkpọchisị Ụfọdụ Ụlọ Ọrụ Maka Atụghị Ụtụ Isi
Dịka a sị na onye a gwara agwa , ma ọ nụghị anụ , o mee emee , ọ hụ ahụ ; gọọmenti steeti Anambra amalitela imechisi na ịkpọchisi ọtụtụ ụfọdụ ụlọ ọrụ ndị nnọrọ dị na steeti ahụ , n’ iji nnupù isi ha n’ ịtụ ụtụ kwesiri na ha ga- atụ .
Nke a bụ nke e mere site na nkwàdo akwụkwọ ikike e nwètàrà site n’ aka ụlọ ikpe ukwu steeti ahụ , bụrụ nke weere ọnọdụ na Awka bụ isi obodo steeti ahụ , Ọnịtsha , Nnewi na ụfọdụ ebe ndị ọzọ , ma bụrụkwa nke e mere site n’ aka ụlọ ọrụ ' Anambra State Internal Revenue Service ' , ndị òtù ọrụ ' Nigeria Security and Civil Defence Corps ' na ndị ọrụ uwe ojii .
N’ okwu ya bànyere nke ahụ , onyeisi oche nke ụlọ ọrụ ' Anambra State Internal Revenue Service ' , bụ Dọkịta David Nzekwu kọwara na nke ahụ dabàrà adaba na ntụziaka na ebumnobi gọọmenti steeti ahụ na- achụso ugbu a , bụ ịkwàlite ọnụ ego a na- enweta na steeti ahụ kwà ọnwa ọbụla , bụkwa nkè ọ sị na ha na- agbaso ùsoro iwu were na- emezùputa .
O mere ka a mara na ụlọ ọrụ ọhụụ ọbụla kwesiri idebànye aha n’ akwụkwọ ma màlite tụba ụtụ ya na ụtụ isi ndị na- arụ ọrụ ebe ahụ , n’ agbàtà ọnwa isii ha jìrì malite ọrụ , ọbụnadị dịka o mere ka a mara na akwụkwọ iwu na- akọwa maka ụtụ isi kọwapụtàsịrị ihe ndị ahụ niile n’ ebe o dòrò anya ọma .
O kwuru na amụma ịkpọchisi ụlọ ọrụ a ha màlitere imezuputa ugbua ga- eme ka ọtụtụ mmadụ na ụlọ ọrụ màlite ịtụ ụtụ isi ha n’ ụzọ na n’ oge kwesiri ekwesi , ma kwukwazie na onye ọbụla nwara ànwà , tiwaa , gbapee ma ọ bụ kpọpee ụlọ ọrụ ndị ahụ ha kpọchiri ga- abụ onye a ga- akpụpụ ụlọ ikpe ma wèré ùsòrò iwu nyụchaa ya anya , n’ ihi na gọọmenti agaghị ada mbà n’ imezùpúta atụmatụ ahụ o ji n’ aka n’ uju .
Ụfọdụ n’ ime ebe ndị ahụ ha kpọchiri gụnyèrè : ụlọ ọrụ Suburd Consortium dị n’ Awka , bụ ndị ji ụgwọ ụtụ karịrị nde Naịra ise màlite n’ agbàtà ọnwa Jenụwarị ahọ 2011 , wee ruo ọnwa Ekeresimeesi ahọ 2016 ; ụlọ ọrụ ' Eteleson Industries ' dị n’ Ogbunike , màkà ịgbanahị ịtụ ụtụ isi ya n’ agbata ahọ 2010 wee ruo ahọ 2015 , bụ nke karịrị nde Naịra iri abụọ ; ụlọ ọrụ Nelly New Town Hotels and Suites dị n’ Ọba , bụ nke ji ụgwọ ụtụ isi ruru nde Naịra asatọ n’ agbatà ahọ 2014 na 2016 ; ụlọ ọrụ Ejiamatu Microfinance Bank dị n’ Ojoto , bụ nke ji ụgwọ karịrị nde Naịra iri na isii ; ụlọ ọrụ Delendu Aluminium Manufacturing dị n’ Onitsha , nke ji ụgwọ karịrị nde Naịra asatọ , ụlọ akwụkwọ Good News Academy , Ogidi , ji ụgwọ ruru narị puku Naịra asaa , tinyere ọtụtụ ndị ọzọ .
E Liela Ozu Oriakụ Josephine Nwachukwu n’ Ụkpọr
Dịka a sị na ụwa bụ ahịa , onye zụchaa nke ya ọ laba , ọ bụ nnọọ oge ntụgharị uche na oge iti aka n’ obi , dịka e lìrì ozu oriakụ Josephine Nnenna Nwachukwu , bụ nne onyeisi ọchịchị obodo Ụkpọr .
Mmemme akwamozu ahụ , nke e mere màlite n’ abalị iri abụọ na asatọ wee ruo n’ abalị iri atọ na otù nke ọnwa Maachị ahọ a bụ nke weere ọnọdụ n’ ezinụlọ be di ya dị n’ Umuhu Ụkpọr , bụ isi obodo okpuru ọchịchị Nnewi South nke steeti Anambra .
N’ ozi nkasiobi o ziteere ezinaụlọ ndị be Nwachukwu , Bishọọpụ ụka Katọliiki na Dayọsiisi Nnewi , bụ Most Rev .
Hilary Odili Okeke tòrò Mama Josephine , bụ onye o kwùrù na ezi ọrụ ya n’ obodo , ọrụ obi ebere ya inyeịtara ụmụ mmadụ na ndị ụwa na- atụ n’ ọnụ aka , tinyere ezi ntụnye ya na nsònyesi ike ya n’ ụlọ ụka na n’ ihe Chineke nà- agba nnọọ ezi àmà na akaebe na ọ ghọtara ihe ọsọ eluigwe pụtara nakwa ụgwọ ọrụ so ya ; o wee gbaa nkè ya n’ ụzọ a tụrụ anya
Bishọọpụ Okeke , onye kwara àrịrị na ya apụghị ibịanwu ya bụ akwamozu n’ onwe ya ụbọchị ahụ n’ ihi ihe ndapụta , kasìzịrị ezinaụlọ ndị be Nwachukwu obì , chètara ha na nne ha bìrì ezi ndụ , ma kpọkukwazie ha ka ha sògide ezi nzọ ụkwụ ya ma jìgidesie ezi ọrụ ya ike , ya na ihe ndị o mepùtasịrị n’ ụwa .
Na mbụ n’ okwuchukwu ya na mmèmme ụka akwamozu ahụ , bụ nke weere ọnọdụ n’ ụlọ ụka ' St .
Mary ' s Catholic Church , Ukpor Center ' , onye nọchitere anya bishọọpụ ma bụrụkwa ode akwụkwọ ya , bụ Rev .
Fr .
Celestine Okonkwo kpọpụtara úrù atọ na ihe atọ o jiri dị mkpa na a ga- akàrà onye nwụrụ anwụ ụkà akwamozu , nke gụnyere : iji nye Chineke nna òtùto maka ndụ onye ahụ nwụrụ anwụ , iji rịọ Ya o nye onye ahụ nwụrụ anwụ ezumike na ọñụ ebighị ebi n’ alaeze Ya , na iji rịọ ya ka ọ kasìé ndị ahụ mmadụ nwụnahịrị obi ma nye ha mmụọ ha ga- eji dìé nkè ahụ .
Ọ kpọkùzịrị ma dụọ onye ọbụla dị ndụ ka o were ugbua ọ dị ndụ kwadobere onwe ya ebe ọ ga- aga na ebe ọ ga- anọ ọnọdụ ya n’ oge ikpeazụ , n’ ihi na ọ dịghị onye maara oge ekwe ga- akpọ ya .
Mgbe ọ na- akọwa nne ya dịka agụ nwaanyị pụrụ ichè , nwa mbụ nkè oriakụ Nwachukwu ma bụrụkwa onyeisi ọchịchị obodo Ụkpọr , bụ Maazị Emmanuel Nwachukwu leghàchirì nnọọ anya azụ , wee kọọ ma kpọpụtasịa ụzọ dị iche iche nne ha siri gosi na ya bụ nwaanyị dị ike ọrụ na nwaanyị nwere ùgwù na nsọpụrụ , malite na tupuu , mgbe na oge a lụchàrà agha Nigeria na Biafra ; ya na tupuu na mgbè di ya bụ maazị Joseph Nwachukwu nwụchara n’ ahọ 1999 .
Ọ kpọpụtara ụfọdụ ihe dị iche iche ya bụ agụ nwaanyị mepùtara tupuu ọ laba mmụọ , kwe nkwà n’ aha ezinaụlọ ahụ na ya ga- ejigidesi ihe ndị ahụ na nzọ ụkwụ ya ike , ma kpekwazie ka Chineke nara mkpụrụ obi ya na ndokwa ma nye ya ezumike udo , ọbụnadị dịka o tòrò ndị dị iche iche bịara isònyere na ịnọnyèrè ha n’ oge akwamozu ahụ , ma kpee ka Chineke kwụghàchi ha .
N’ okwu nkè ha n’ otu n’ otu , nwa nwoke nke abụọ nke Ma Josephine , bụ Ụkọchukwu Ifeanyị Nwachukwu , na nwa ya nwoke nke ikpèazụ , bụ Maazị Sunday Nwachukwu , tinyere ụmụ ya ndị nwaanyị , bụ oriakụ Flommy Ekwuy Obiekwe na oriakụ Ogochukwu Nwosu kpọpụtasịrị ụfọdụ akparamagwa dị iche iche e jiri mara nne ha , nke gụnyere na ọ bụ o jide o nye , nwaanyị dị ike ọrụ , ọchọ udo , nwaanyị kwesiri ntụkwasi obi , nwaanyị obi sara sara , nwaanyị obi ọma , nwaanyị na- adịghị akwàdo ihe ọjọọ , nwaanyị na- atụ egwu Chineke , nwaanyị na- egwùte egwu na nwaanyị dị ike n’ ekpere .
Ha kwuputazịkwara na ọ na- ewute ha na ha agaghị ahụzịkwa ya anya n’ ụwa ọzọ , ma kwe ya nkwà na ha agaghị echefù ma ọ bụ hapụ ihe niile ha mụtara n’ aka ya , ma ọ bụ gbakụta ha àzụ .
Ndị oriakụ ụmụ Mama Josephine , nke gụnyere oriakụ Paulyn Nwachukwu , oriakụ Ify Nwachukwu na oriakụ Ijeoma Nwachukwu , tínyéré ụmụ-ụmụ ya , nke gụnyere nwaada Ebere Nwachukwu na maazị Nọnso Nwachukwu gbàkwàrà ezi àmà bànyere ezi ọrụ na ezi ndụ nke mama bìrì n’ ụwa , ma kwuo na ha ga- esòsi ụkpụrụ ahụ ọ tọbara ha ike , iji wee biekwa ndụ zuru òkè dịka ya onwe ya bìrì .
Mmemme ahụ bụ nke dọtara ọtụtụ ndị dị iche iche selitere isi na ndị e ji okwu ha agba ìzù na ngalaba dị iche iche na steeti ahụ na mpụga ya , nke gụnyere : aka chịbụrụ steeti Delta n’ oge gara aga , bụ maazị James Ibori ; nwa amadi ahụ a họpụtara ọhụ ịnọchite anya ọgbọ nta nkwàdo ' Anambra South ' n’ ụlọ ọgbakọ sineeti ala anyị , bụ Dọkịta Ifeanyị Ụbah ; ògbò ya nke ọgbọ nta nkwàdo Anambra Etiti , bụ sinetọ Uche Ekwunife ; ọka okwu ụlọ ọgbakọ omebe iwu steeti Anambra , bụ oriakụ Rita Madụagwụ ; onyeisi ụlọ ọrụ ' APAMS Ltd ' , bụ maazị Kelvin Chukwumaobi , tinyere imirikiti ndị ọzọ selitere isi .
Ndị Uwe Ojii Anwụchikọọla Ịkanda , A Na- Enyo Enyo Na Ọ Bụ Ogbu Mmadụ
Ndị uwe ojii na steeti Anambra anwụchikọọla ma kpụgharịa ụfọdụ ndị a na- enyo ènyò na ha na- etinye aka n’ arụrụ ala , nke otu onye n’ ime ha bụ maazị Ikechukwu Udensi , onye a maara dịka Ikanda , bụ onye a na- enyò na ọ bụ ogbu mmadụ .
Ikanda gbárá ahọ iri abụọ na asaa sitere Azịa n’ okpuru ọchịchị Ihiala bụ onye a na- enyo enyo na ọ bụ ya na ndị òtù ya gbùrù otu nwoke a maara dịka Ndubuisi Nwokolo na mkpewara ụzọ Otumoye dị n’ Ọdọakpụ Ọnịtsha , na steeti Anambra n’ abalị iri abụọ na iteghete nke ọnwa Juunu ahọ 2018 .
N’ okwu ọ gwara ndị nta akụkọ dịka ọ na- akpụgharị ndị ahụ n’ isi ụlọ ọrụ ndị uwe oji dị n’ Amawbịa , onyeisi ndị uwe ojii na steeti ahụ , bụ maazị Mustapha Dandaura mere ka a mara na e jidere ya bụ nwoke n’ Ọnịtsha site n’ ọrụ nke alaka ndị uwe ojii na- ahụ maka iji ọgụgụ isi achọpụta ihe , ma kwenwèé nkwà na ha agaghị ada mbà n’ ọrụ ya na n’ agha ọ na- ebu megide ohi , mpụ na arụrụ ala na steeti ahụ .
O kwupùtakwara ezi njìkere ha dị ịkwàlite ezi nchekwa ndụ na akụnụba na steeti ahụ , ma kpọkùkwazie ndị ụmụafọ Anambra ka ha na- ewèta mkpesa n’ aka ndị ọrụ nchekwa oge niile ma na- emekwa ka ha mara banyere ebe na mgbe ọbụla ndị omekome na- akụ akụmakụ site n’ ịkpọtụrụ ha ozigbo , ma sikwazie n’ ụzọ dị otu ahụ kwàlite ma nyere ha aka n’ ọrụ nchekwa ha .
Ndị uwe ojii ahụ kpụgharịkwara ndị ọzọ a na- enyo ènyò na ọ bụ ha wakpòró ògigè ndị uwe ojii dị n’ Ajalị , suo ya ọkụ ma bukọrọ egbe dị ebe ahụ gbafuo .
Mana mmadụ ndị ahụ gọrọ aka na ọkpà ha , sị na o nweghị ihe ha mà bànyere ebubo ahụ a na- ebo ha ; ọbụnadị dịka Ikanda n’ onwe ya gọrọkwara agụgọ , kwuo na ya bụ onye na- arụrụ gọọmenti ọrụ , ma sịkwa na ọ bụ naanị mgbe a gwara ya na ndị òtù ya gbùrù mmadụ n’ ime ahịa ka ya pụtara .
Maazị Dandaura gàzịrị n’ ihu mee ka a mara na a kà na- eme nnyòcha miri èmì bànyere nkè ahụ , nke mgbe e mechara ya , a kpụpụ ndị ahụ ụlọ ikpe ma were usoro iwu nyụchaa ha anya .
Aka Akparala Ezekudele
Ndị Ọlụ Uweojii , ngalaba Steeti Enugwu , nọrọ ụbọchị Wednezdee , nwụchịkọọ mmadụ abụọ a na- enyo enyo na ha bụ ndị isi otu ahụ tọrọ ma gbuo onye ụkọchukwu Katọlik na Enugwu , Ụkọchukwu Clement Ugwu , n’ okpuru ọchịchị ime obodo Ezeagu na Steeti ahụ .
Ụkọchukwu Ugwu bụ onye a tọrọ n’ ụlọ ụka ya , Ụlọ ụka Katọlik Mak dị nsọ , dị na Obinọfia Ndiụnọ , na okpuru ọchịchị Ezeagu , n’ ime abalị iri na atọ nke ọnwa Maachị , afọ puku abụọ na iri na iteghete , oge ọ na- akụ elekere iteghete nke anyasị ka o siri nzukọ lọta .
Ndị ntọ ahụ dị mmadụ anọ n’ ọnụ ọgụgụ gbara ya egbe tupu ha akpụrụ ya n’ ụgbọala ya , ma mechaa werekwa ego site n’ ụlọ akụ ya dịka ha na ndị ezinaụlọ ya kpachara .
Ka ọtụtụ ụbọchị gasịrị ma anya ahụghị ya bụ ụkọchukwu , ndị ụlọ ụka ya gbagharịrị site na enyemaka ndị obodo ahụ were chọwa ya ; ka mkpụrụ ụbọchị abụọ gasịrị , ha hụrụ ozu Ugwu ka ọ na- ere n’ otu ọhịa dị n’ ogige ahụ , ụbọchị Wednezdee , abalị iri abụọ nke ọnwa Maachị , afọ puku abụọ na iteghete .
Ozi sitere n’ aka ndị Uweojii kwuru na ha anwụchịkọla onyeisi ma osote ya n’ ime mmadụ anọ ahụ gburu ya bụ onye ụkọchukwu .
Ha gara n’ ihu were kwuo na aka kpara onyeisi òtù ahụ n’ Abuja ebe ya na ezinaụlọ ya nọ ka kpachara ya bụ arụ .
Onye na- ahụ maka mmekọrịta ndị Uweojii na ọhaneze na Steeti ahụ , SP Ebere Amaraizu , kwuru na ha ejidela ndị omekome ahụ .
Amaraizu kwuru , " Ndị Uweojii na Steeti Enugwu na- agwa ọhaneze karịsịa ọhaneze Enugwu Steeti , na ha ejidela ọtụtụ ndị a na- enyo enyo gbasara ntọrọ na ogbugbu Ụkọchukwu Clement Ugwu , onye ụkọchukwu nọ na Ụlọ ụka Katọlik nke Mak dị nsọ na Obinọfịa Ndiụnọ na okpuru ọchịchị Ezeagu .
" Ndị ahụ a na- enyo enyo na- enyere ndị Uweojii aka ná nchọpụta ha ka ha were nwee ike jide ndị òtù ha ndị ọzọ bụ ndị nọ n’ ọsọ ụkwụ eru ala ugbua "
Ọ sịrị na a ga- akpụgharị ndị ahụ a na- enyo enyo ụbọchị Tọọzdee .
O kwukwara na ndị ahụ ejiderela ugbua bụ ndị gbara ụkọchukwu ahụ egbe ma werekwa ego ya site n’ ụlọ akụ .
Wike e Turu Ugo na Rivas
Ụlọ ọrụ na- ahụ maka Ntụliaka bụ Independent National Electoral Commission nọrọ na Wednezdee kpọpụta aka na- achị Rivas Steeti , Nyesom Wike , dịka onye turu ugo na ntụliaka gọvanọ na steeti ahụ .
Onye nọ n’ isi Ntụliaka ahụ , Teddy Adias , bụ onye mere nkwupụta n’ isi ụlọ ọrụ INEC dị na Port Harcourt kwuru , " Wike , bụ onye zọrọ ya bụ ọkwa site na ndọrọndọrọ ọchịchị People ' s Democratic Party , nwetara vootu dị puku narị asatọ na iri asatọ na isii , na narị abụọ na iri isii na anọ ( 886 , 264 ) , ebe ogbo ya na African Alliance Congress , Biokpomabo Awara , nwetara puku otu narị na iri asaa na atọ , na narị asatọ na iri ise na iteghete ( 173 , 859 ) . "
Awara bụ onye Mịnịsta na- ahụ maka Njem , Rotimi Ámá echi , kwadoro dịka ndị ndọrọndọrọ ọchịchị All Progressive Congress enweghị onye ha wepụtara na ntụliaka ahụ .
Ka ọ na- akpọ Wike dịka onye meriri , Adias kwuru na gọvanọ ahụ mezuchara ihe niile iwu kwuru .
Adias kwuru na vootu dị puku narị abụọ na iri anọ na iteghete , na narị atọ na iri abụọ na anọ ( 249 , 324 ) bụ nke a na- agụnyeghị n’ ihi na emeghị Ntụliaka ebe ahụ ma ọ bụ Ntụliaka ahụ bụ nke akagburu akagbu n’ ihi ọgbaghara .
N’ okwu ya , " Mụ , n’ ụbọchị taa , kwusịrị ike , na abụ m onye nọ n’ isi Ntụliaka a , na Nyesom Wike nke People ' s Democratic Party , emezuchala ihe niile iwu chọrọ , ma nwetakwa vootu kacha n’ ọnụ ọgụgụ ma bụrụzịa onye turu ugo .
Onye mmeri , bụ onye ji vootu kachasị n’ ọnụ ọgụgụ , nwetara vootu dị puku narị asatọ na iri asatọ na isii , na narị abụọ na iri isii na anọ ( 886 , 264 ) , ebe onye nke abụọ nwetara vootu dị narị asatọ na iri ise na iteghete ( 173 , 859 ) .
Ndịiche dị na vootu ndị a dị puku narị asaa na iri na abụọ , narị anọ na ise ( 712 , 405 ) .
Ndị denyere anya ha n’ akwụkwọ maka Ntụliaka na ebe ndị ahụ emeghị Ntụliaka ma ọ bụ ebe ndị ahụ akagburu dị puku narị abụọ na iri anọ na iteghete , narị atọ na iri abụọ na anọ ( 249 , 324 ) .
Ozigbo akpọchara ya dịka onye meriri , Wike si na mmeri ahụ bụ nke Chineke na ndị niile bụ ndị tufuru ndụ ha n’ ime Ntụliaka nke afọ a na Steeti Rivas .
Gọvanọ ahụ bụ onye meriri na okpuru ọchịchị iri na iteghete n’ ime okpuru ọchịchị iri abụọ na otu ebe Awara meriri na okpuru ọchịchị ndị a : Toru ( okpuru ọchịchị ya ) na Oyigbo .
Wike gosipụtara ume ya n’ okpuru ọchịchị ya , Obio / Akpọrọ , ebe o nwetara vootu dị puku narị abụọ na iri asatọ na otu , otu narị na iri isii na otu , ebe Awara nwetara naanị puku asaa , narị anọ na iri iteghete na ise ( 7 , 495 )
Enweghị vootu a chịkọtara na okpuru ọchịchị Abua / Odual na Gokana maka ọtụtụ nsogbu na ọgbaghara nke metụtara ọnọdụ nchekwa .
Gọvanọ ahụ nwetakwara vootu dị elu n’ okpuru ọchịchị Andoni , bụ obodo onyeisi oche ndọrọndọrọ ọchịchị People ' s Democratic Party , Uche Secondus .
Dịka ihe ịtụnanya , Wike merikwara n’ okpuru ọchịchị Ikwerre , bụ okpuru ọchịchị Amaechi .
FIFA : Naijiria Arịgotala
Otú egwu bọọlụ ala anyị , Super Eagles , bụzi ndị kwụrụ dịka ndị nke atọ na mba Afrịka ka ha gbagochara were bụrụzıe ndị nke iri anọ na abụọ na mba ụwa niile dịka ndị òtù ahụ na- ahụ maka egwuregwu bọọlụ n’ ụwa niile , FIFA , wepụtara ka mba ọ bụla siri kwụrụ ụbọchị Tọzdee na nchịkọta ọnwa Maachị .
Ndị Super Eagles , bụ ndị burula iko Afrịka ugboro atọ , gbagoro dịka ha sụchara ndị Seychelles akwụ n’ isi ma gwakwa mba Ijipt na dimkpa na ibe ya hà bụ n’ okwu ọnụ na asọmpi ha sọrọ ịzụ ụka abụọ gara aga .
Nke a meziri ha ji gbagolite n’ etiti ha siri kwụrụ .
Otú egwu bọọlụ Senegal bụ ndị mbụ na Afrịka ebe ndị Tunisia na- achụ ha n’ azụ .
Morocco bụ ndị nke anọ na DR Congo bụ ndị nke ise mezuziri ohere ise nke mba Afrịka .
E tinyere Ghana , nanị obodo ndị a bụ otu egwú bọọlụ siri Afrịka sonyere na ndị iri na ise bu ụzọ n’ ụwa niile .
Ndị kacha were gbagolite n’ ọnwa Maachị bụ Tanzania dịka ha gafere mba isii site n’ ebe ha kwụbu .
Ọ bụ nwa amadị Naijiria bụ Emmanuel Amuneke bụ onyeisi ha mere ha jiri were bụrụ ndị ga- esonye na iko Afrịka nke afọ a ka o mechara afọ iri atọ na iteghete ha etozughị maka ya bụ egwuregwu .
Dịka FIFA depụtara ya , Belgium ka nọ dịka ndị mbụ , France bụ ndị bụrụ iko mba ụwa n’ afọ gara aga ( puku abụọ na iri na asatọ ) na- agba ndị nke abụọ ebe Brazil kwụrụ dịka ndị nke atọ .
England gbagotara dịka na ndị nke anọ ka ha gafere mba Croatia bụzi ndị nke ise .
Ụlọ Ikpe Agbasaa Ikpe Megidere Ihedioha
Ụlọ Ikpe ukwu dị na Owerri , nọrọ ụbọchị Fụraịdee gbasaa ikpe ahụ nke Sinetọ Sam Anyanwụ na- anọchite anya ndị ọwụwa anyanwụ Imo n’ ụlọ Ome Iwu ala anyị nke o ji ama nhọpụta Emeka Ihedioha dịka onye ga- azọ ọkwa gọvanọ n’ okpuru ndọrọndọrọ ọchịchị People ' s Democratic Party na Steeti ahụ .
Anyanwụ rịọrịọ ụlọ ikpe ahụ ka ha kagbuo mmeri Ihedioha ma kpọọ ya dịka onye meriri na nhọpụta nke onye ga- azọ gọvanọ na ndọrọndọrọ ọchịchị ahụ .
Ọ sịrị na Ihedioha jiri wuruwuru were nweta mmeri na nhọpụta nke ndọrọndọrọ ọchịchị ahụ .
Dịka ọ na- ekpe ikpe , Ọkaikpe Tijani Ringin kwuru na onye mkpesa ( Anyanwụ ) enweghị ike kọwara ụlọ ikpe ahụ ihe mere ha ga- eji were nye ya arịrịọ ya .
Oge ndị PDP mere nhọpụta ha na Owere , Ihedioha nwetara vootu dị otu puku , narị asaa na iri abụọ na atọ ( 1 , 723 ) nke mere o jiri bụrụ onye pụtara dịka onye ndọrọndọrọ ọchịchị ahụ họpụtara ga- azọ ọkwa gọvanọ na ntụliaka ahụ emere na abalị iteghete nke ọnwa Maachị .
Anyanwụ , n’ aka nke ọzọ nwetara vootu dị otú puku , narị abụọ na iri asatọ na abụọ ( 1 , 282 ) were bụrụ onye nke abụọ .
Ebe Anyanwụ anabataghị mpụtara ntụliaka nke nhọpụta ndọrọndọrọ ọchịchị ahụ , ndị ọzọ so zọọ ya bụ ọkwa dịka Sinetọ Athan Achọnụ , Ọkammụta Jude Njọkụ , Chukwu Ekomaru na George Ejike , kelere Ihedioha na mmeri ya dịka onye ga- azọ gọvanọ steeti ahụ n’ okpuru ndọrọndọrọ ọchịchị ahụ na Steeti ahụ .
Onye Nkụzi UI Nwụrụ Egbughị Onwe Ya
Ndị nọ n’ isi nchịkọta Mahadum dị na Ibadan ekwuola na onye nkuzi mahadum ahụ , Maazi Aminu Zubair , bụ onye nwụrụ n’ ebe obibi ya dị n’ ogige ụlọakwụkwọ ahụ egbughị onwe ya .
Nke a ka ha kwuru dịka akụkọ na- arị ibe ya elu na onye nkuzi ahụ jiri aka ya were gbuo onwe ya .
Onye na- ahazi mgbasa ozi na Mahadum ahụ , Maazi Olatunji Oladejo , nọrọ ụbọchị Satọdee na Ibadan were kwuo na Zubair nwụrụ n’ ihi ọkụ nke gbara n’ ebe o bi .
Ọ gara n’ ihu were kwuo na ọ bụghị maka ọrụ nke ndị na- emenyụ ọkụ , ngalaba nke mahadum ahụ , ụlọ ahụ niile ga- abụ nke ọkụ ga- agbari .
" Ya bụ onye nkuzi nà- arụ ọrụ n’ oge gara aga na ngalaba mgbakọ na mwepụ na Mahadum ahụ mana o tinyere akwụkwọ alụghịzim tupu ihe anya mmiri a emee . "
Ekele dịrị ndị na- akwụsị ọkụ ọgbụgba bụ ndị gbatara ọsọ enyemaka n’ oge n’ ụzọ Philipson bụ ebe o bi .
Ma e wezụga nkea , ụlọ ahụ niile ga- abụ ihe ọkụ ga- agbatu .
Site n’ obi ebere mahadum ahụ ka ha jiri hapụ ya ka ọ nọrọ n’ ụlọ ndị ọrụ mahadum tutu ruo oge ọ ga- akwapụ .
Ọ gaziri n’ ihu were sị ka Chineke kasie ezinaụlọ ya na ndị ọ hapụrụ obi .
INEC na APC Nwere Rue Tọzdee Maka Ịzaghachi Mkpesa Atiku
Ụlọ ọrụ na- achịkọba ntụliaka n’ ala anyị bụ Naijiria , Independet National Electoral Commission , na otu ndọrọndọrọ ọchịchị All Progressive Congress ka nwere ohere rue Tọzdee maka inye ụsa banyere mkpesa ahụ nke ndị People ' s Democratic Party na onye zọrọ ọkwa onyeisiala na ya bụ otu ndọrọndọrọ ọchịchị , Alhaji Atiku Abubakar , nke ha ji were na- ama mpụtara nke ntụliaka onyeisiala emere na abalị iri abụọ na atọ nke ọnwa Febrụwarị aka .
N’ ihi na akwụkwọ mkpesa ahụ erughị ya aka n’ oge , Onyeisiala Muhammadu Buhari , bụ onye jiri aha ndọrọndọrọ ọchịchị APC were zọọ ọkwa onyeisiala , nwere rue abalị iri na isii nke ọnwa Epurel iji were nye ụsa nke ya banyere mkpesa ahụ .
Atiku na otu ndọrọndọrọ ọchịchị ya , n’ ụbọchị iri na asatọ nke ọnwa Maachị , afọ puku abụọ na iri na iteghete tinyere akwụkwọ mkpesa n’ ihu otu ahụ na- ahụ maka mkpesa nke ntụliaka onyeisiala , were na- ekwu na ọ bụghị Buhari na APC turu ugo na ya bụ ntụliaka .
Ha gara n’ ihu were kwuo na ọ bụ onye zọrọ ọkwa onyeisiala n’ otu ndọrọndọrọ ọchịchị PDP bụ onye meriri nke megidere ihe INEC kwuru .
INEC , Buhari na APC bụ ndị mbụ were ruo na nke atọ bụ ndị mkpesa ahụ metụtara .
Ndị mkpesa ahụ nyere ụlọ ọrụ INEC na APC akwụkwọ mkpesa na abalị iri abụọ na abụọ nke ọnwa Maachị , mana ihe agaghị ka siri chee dịka ha nwere ihe ndọghachi azụ were ruo abalị iri abụọ na asaa nke ọnwa Maachị oge ha nwetara ikike na ụlọikpe mkpesa dị na Abụja nke nyere ha ike ịnye onyeisiala akwụkwọ mkpesa ha site n’ ụzọ ọzọ .
Ha kwuru na ọ bụ n’ ihi usoro dị iche iche na ọrụ ndị nche nke nọ na ụlọ onyeisiala so n’ ụfọdụ ihe mere ha ejighị nwee ike nye Buhari akwụkwọ mkpesa ahụ n’ aka .
Dịka ọ dị ugbu a , ohere ụlọ ọrụ INEC na APC nwere ga- agwụ na mkpụrụ ụbọchị iri na otu nke ọnwa Epurel , nke ga- eme ya abalị iri abụọ na otu ha nwetara akwụkwọ mkpesa ahụ .
Nke a bụzi ihe otu onye n’ ime ndị ọkàiwu otu ndọrọndọrọ ọchịchị APC kwetara ma kwuzie na ha ga- azaghachi ya bụ akwụkwọ mkpesa tupu Tọzdee bụ ụbọchị ikpeazụ .
Opekampe Mmadụ Asatọ Anwụọla N’ otu Obodo na Rivas
Ihe pekarịrị mmadụ asatọ abụrụla ndị nwụrụ dịka otu ndị omekome a na- enyo enyo na ha bụ ndị otu nzuzo wakporo Rumuodohia , na obodo Rumuolumeni dị na okpuru ọchịchị ime obodo Obio / Akpor na Steeti Rivas .
Mkpamkpa a bụzi nke kpara ụbọchị ụka dịka ndị obodo ahụ gbara ọsọ ndụ were gbapụ n’ ụlọ ha ebe ha na- azọ ndụ ha , ka ha ghara ị bụ ndị a ga- egbu dịka ndị otu nzuzo ahụ bịara ị chọ ndị iro ha .
Ndị ahụ bụ ndị nwụrụ bụ ndị a ghọtara na ha bụ ndị otu nzuzo ọzọ ha na ha na- enwe nsogbu .
Ndị otu nzuzo ahụ jiri ime abalị oge ọ na- akụ elekere atọ nke ọnụ ụtụtụ were ruo elekere ise nke ụtụtụ were kpaa arụ a ebe ndị uweojii bụ ndị bịaziri oge ndị otu nzuzo ahụ lachara .
Onyeisioche na- ahụ maka Mmepe Obodo Rumuolumeni , Sunny Odum , kọwara ya bụ mwakpo awakporo obodo ahụ dịka ihe ọhụrụ a na- ahutụbeghị , ma tinyekwa na ọ bụ ihe na- ekwesịghị ịdị bụ ogbugbu ahụ e gburu mmadụ asatọ .
Odum kpọkuziri ndị bi n’ obodo ahụ ka ha ghara ịtụ egwu , ebe ọ na- ekwe nkwa na ndị ọrụ nchekwa ga- anwụchịkọ ndị ahụ aka ha dị na ya bụ arụ .
O gosipụtakwara obi nwute ya n’ ebe ndị nwụrụ anwụ nọ ma gwazie ndị obodo ahụ ka ha gaa rụọ ọrụ ha dịka ha na- eme na mbụ , na- edozichago ihe niile otu o kwesịrị ịdị nke ga- egbochi ụdị arụ ahụ ime n’ ọdịnihu .
Ndị otu nzuzo ahụ bụ ndị wakporo obodo ahụ n’ ọnụ ụtụtụ ụnyaahụ ebe ha na- achọ ndị iro ha were na- aba n’ ụlọ n’ ụlọ ebe ha na- achọ ha .
Nkea mere ha jiri gbuo mmadụ asatọ n’ ime ha .
Egwu bara ndị obodo ahụ arụ mere ọsọ jiri wee daa iru na azụ , nne amaghịzi nwa ya n’ ọsọ ndụ ahụ ebe onye ọ bụla na- azọ isi onwe ya .
Buhari-Obi Adịghị m Mma
Onyeisiala Muhammadu Buhari egosipụtala na obi gbara ya njọ banyere ogbugbu ahụ a na- egbu ndị mmadụ na Steeti Zamfara .
Ọ mere ka a mara nkea ụbọchị Satọdee site n’ aka onye enyemaka ya n’ ebe mgbasa ozi dị bụ Bashir Ahmad .
Buhari sịrị na ya bụ ihe mere obi ji alọ ya mmiri karịsịa ebe o metụtara ezinaụlọ ndị nke ya nwụrụ .
Ọ gara n’ ihu kọwaa ọnọdụ a dịka ihe jọgburu udele na njọ ma sigbukwa nkakwụ n’ isi .
Anyị ga- amata na ndị omekome nọ eri oge debe Steeti Zamfara n’ ọnọdụ ụra aga n’ anya , ebe ọtụtụ mmadụ bụ ihe nwụrụ anwụ .
Na ngagharị iwe ha mere na Satọdee n’ isi obodo ala anyị bụ Naijiria , a rịọrịọ ka onyeisiala gbata ọsọ enyemaka n’ ebe nchekwa ndụ na akụnụba steeti Zamfara dị .
N’ ihi nkea , ka ndị ọbịa bụ ndị na- arụ ọrụ ebe a na- egwupụta ihe na Steeti Zamfara bụ ndị enyere nanị awa iri anọ na asatọ ( abalị abụọ ) ka ha were si n’ obodo ahụ pụọ dịka Gọọmenti Etiti na- ebido ibu agha nke ha ga- eji were kpochapụ ndị omekome na steeti ahụ .
Ọnọdụ ibu agha bụ nke akpọrọ n’ olu bekee " Operation Puff Adder " .
Ibuagha a bụrị nke bidoro na izu ụka gara aga nke eji chụọ ọnọdụ ntọrọ mmadụ nke malitere n’ okporo ụzọ ahụ si Abuja were gaa Kaduna .
Iwu a bụ nke enyere dịka ọtụtụ akụkọ na- arị ibe ya elu na Onyeisiala Muhammadu Buhari ji ọnọdụ nchekwa obodo were egwu egwu n’ ọtụtụ mpaghara ala .
Ọtụtụ kwukwara na oji ya were na- egwu okwe ndọrọndọrọ ọchịchị .
Ndị otu ndọrọndọrọ ọchịchị People ' s Democratic Party nọrọ n’ akụkụ nke ha were sị na ọ bụrụ na ọlụ ahụ karịrị onyeisiala , ha kwuo ka amara ebe a ga- esi were kwa onye ukwu wara ma ọ bụ o tinye akwụkwọ alụkwaghịm .
Ha gara n’ ihu were dụọ onyeisiala ọdụ ka o lebaa anya nke ọma otú ọnọdụ nchekwa obodo a sịrị kwụrụ ma weta ụzọ tọrọ atọ kachasị mma a ga- eji were mee ka udo dị na Naijiria .
N’ akụkụ ọzọ , dịka o siri na nzukọ nke ndị isi ọlụ nchekwa ala anyị dị n’ aka mere pụta , onye na- alụ ọlụ dịka onyeisi ndị uweojii ala anyị , Maazị Muhammed Adamu kwuru na o nwere ihe dị omimi dị na- arụ ahụ ndị omekome na- akpa na igwupụta ihe ahụ na Steeti Zamfara .
Nke a mere gọọmenti jiri buru ụzọ kwụsị ọrụ igwupụta ihe niile na- aga n’ ihu na steeti ahụ ruo mgbe ihe niile dajuru ma dọzie ndị ọbịa niile aka ná ntị n’ onye ọ bụla nke na- erubeghị isi ga- abụ onye a ga- anara akwụkwọ ikike ya .
O kwuru na- agha a bụ nke ndị ọlụ nchekwa ala anyị gụnyere ndị uweojii , ndị ọlụ agha na ngalaba steeti savici ga- alukọ ọnụ .
Nke bụ nke ha ga- eji were merie ma napụta ndị omekome ahụ ebe ndị ahụ niile ha were ma nọrọ na- akpa mkpa mkpa .
Ọdụ Ụgbọelu Sam Mbakwe na Owerri Agbaala Ọkụ
Chi ewerela ehihie jie na Mọndee n’ ọdụ ụgbọelu Sam Mbakwe dị na Owerri , isi obodo Imo Steeti .
Ọkụ ahụ bụ nke gbara na ebe ahụ ndị njem si abata n’ ọdụ ụgbọelu ahụ .
Ebe mmiri si were baa n’ opi ụgbọgụrụ bụ nke a na- amataghị mana ọkụ ahụ gbara bụ nke gbara ebe a na- arụgharị arụgharị n’ ọdụ ụgbọelu ahụ .
Ọkụ ahụ bụ nke bidoro oge ọ na- akụ elekere abụọ nke ehihie .
Ọ bụ site na- enyemaka na ịgba mbọ nke ndị ọrụ na- emenyụ ọkụ na ndị na- arụ ọrụ n’ ọdụ ụgbọelu ahụ mere e ji kwụsị ọkụ ọgbụgba bụ nke jiri nkeji iri ise were mebie ihe .
Ọkụ ahụ lara ọtụtụ ihe n’ iyi mana m kwụsị a kwụsịrị ya n’ oge mere ka ọ hapụ ị ka njọ mana ekele dịrị Chukwu na o nweghị onye nwụrụ na ya bụ ihe mberede .
Ndị na- ahụ maka njem na ọdụ ụgbọelu ala anyị bụ , FAAN , kwuru na ha amalitego nnyocha n’ ihe kpatara ya bụ ọkụ ọgbụgba .
Ụlọ Omebe Iwu Anambra Abàgide Ịmàchì Oke Mmefù Ego N’ akwamozu
Ụlọ ọgbakọ omebe iwu steeti Anambra ewepùtela ma kwàdo atụmatụ iwu ọhụụ megidere oke mmefù oke ego a na- emefùkarị na mmemme akwamozu na steeti ahụ .
Atụmatụ iwu a bụ nke e nyèrè kwàdo n’ ọgbakọ ndị ụlọ omebe iwu ahụ nwere ụbọchị tuuzdee n’ ogige ha dị n’ Awka , ma bụrụkwa nke a tụpụtara site n’ aka onye na- anọchite anya ọgbọ nta nkwàdo Anaọcha nke abụọ na ya bụ ụlọ .
Na nkọwa , ya bụ atụmatụ iwu bụ nke ebumnobi ya bụ iji wee bèlata oke mmefù ego nke ọtụtụ ndị mmadụ na- emefù na nchịkọba mmemme akwamozu na ya bụ steeti .
Dịka ya bụ atụmatụ iwu ahụ gàrà n’ ihu kọwaa , o nweghịzị onye ọbụla ga- adọba ozu n’ ụlọ nchekwa ozu na steeti ahụ ma hapụgide ya karịa ọnwa abụọ , ebe mmemme akwamozu ga na- abụzị naanị otù ụbọchị .
Ọzọkwa , ya bụ atụmatụ iwu mègidere mà màchíé ịgba mkpọala , imebisi ihe na ịbụ abụ òtùtó n’ akwamozu , tinyéré igbóchìsì ma ọ bụ dochisie ihe n’ okporo ụzọ ma e mebe mmemme akwamozu , ma kwuo na onye ọbụla nupùrù isi na nke ahụ , bido n’ ụbọchị ọ màlitere dịba ìrè , ga- enweta ntaramahụhụ ga- ejezu ya àhụ .
Iwu ahụ kwuru na ọ bụ ndị na- akwa ozu ga- ekpebì ma hàziere ndị bịaara ha mgbárú ihe oriri na ọñụñụ dịka o sìrì masị ha , ma ọ bụ dịka ike ha rà ; ma kwukwazie na ọ nweghị onye ọbụla a ga- eme ka ọ nọrọ n’ ọnọdụ iru uju karịa otu izu ụka , na- agbànyeghị ihe onye ahụ bụụrụ onye nwụrụ anwụ , ma ọ bụ otu ya na ya siri dị .
N’ okwu ya bànyere iwu ahụ , maazị Ezeana , bụ onye tụpụtara ya bụ atụmatụ iwu kọwara ya dịka nke dị óké mkpà , n’ ilekwàsị anya n’ ụdị ego ndị mmadụ na- emefùzị ugbu a na steeti ahụ n’ oge mmemme akwamozu , ma sịkwa na atụmatụ iwu ahụ guzòbekwara òtù ga- eleru anya nke ọma ịhụ na e tinyere ihe ndị ahụ niile n’ ọrụ ma mezùpùtachaakwa ha niile .
N’ okwu nkè ya , ọka okwu ụlọ ọgbakọ omebe iwu ahụ , bụ oriakụ Rita Madụagwụ kèlèrè ndị omebe iwu ahụ maka ịkwàdò ya bụ atụmatụ iwu dịka nke magburu onwe ya , ma kwukwazie na a ga- agbasi mbọ ike ịhụ na e mezùpùtara ya n’ ozuzo òkè .
A Màlite Ime Ka Ihe A Kọpụtara n’ Anambra Nwee Nkwàdo Ndị SON
Site na njìkọ aka ọnụ nke ' International Fund for Agricultural Development ' - assisted ' Value Chain Development Programme ' bụ IFAD VCDP n’ aha ịchàfụ ; gọọmenti steeti Anambra abàgidela n’ ámụmà ịhụ na ihe a kọpụtara n’ ugbo na steeti ahụ nwèrè nkwàdo ndị ụlọ ọrụ ' Standard Organization of Nigeria ' ( SON ) .
Nke a so n’ otu n’ ime ọtụtụ mbọ ya bụ steeti na- agba iji hụ na ihe ndị a kọpụtara na ya bụ steeti nwere nkwàdo zuru òkè wee sikwazie n’ ọzọ dị otu ahụ bèlata ma nwụchikọọ ndị na- ebupùta ihe adịgboloja n’ aha ihe a kọpụtara n’ ubì na ya bụ steeti .
Amụmà a bụ nke a màlitere oge e mechara ọgbakọ were ótù ụbọchị , bụ nke a nọrọ na ya wee kụziere ọhanaeze ihe ndị ha kwèsiri ịma bànyere nchekwa , ezi ọnọdụ ahụike na gburugburu bụ ịgbà .
E sitere na ya bụ ámụmà wee gaa n’ ụfọdụ ebe dị iche iche a na- esucha ihe a kọpụtara n’ ugbo dị n’ Ọmọr , n’ okpuru ọchịchị Ayamelụm nakwa Ụmụeze-Anam , dị n’ okpuru ọchịchị ' Anambra West ' ; bụ ebe a nọrọ wee nyòchaa ma leruo ụlọ ọrụ ndị ahụ anya n’ okpurù atụmatụ nnyòcha ' Mandatory Conformity Assessment Programme ' ( MANCAP ) , bụ otu n’ ime atụmatụ nnyòchá nke ụlọ ọrụ SON na- eme .
Mgbe ha rutere ebe a na- esúcha osikapa , bụ ' Udoka Rrice Mill Ọmọr ' nakwa ebe a na- akwọ akpụ dị n’ Ụmụeze-Anam ; ndị isi ụlọ ọrụ ahụ , bụ maazị Paul Egwuatu na oriakụ Theresa Anaja-Obi n’ ótù n’ ótù kpọghàrịrị ndị òtù ahụ n’ ogigè ụlọ ọrụ ahụ , gọsigasịa ha otu na ùsòrò dị iche iche ha sì esucha osikapa na otu e si akwọ akpụ , malite n’ isi mbido wee ruo n’ ogè a gbàkọrọ ha n’ àkpà .
Ha bunyere ọchịchị steeti ahụ , nke gọvanọ Willie Obianọ nọ n’ isi ya ụkpa ekele , maka iwètara ha ụdị òhèrè ọma ahụ , bụ nke ha kọwara dịka nke kọrọ ụkọ , ma kwekwazie nkwà irube isi na ntụziaka na ndụmọdụ niile nke ụlọ ọrụ SON nyere , bụkwa nke ha kwuru na ha emezùpùtachaala ụfọdụ n’ ime ihe a tụrụ anya n’ aka ha .
N’ okwu ya banyere njem ahụ ha bàgìdere , onyeisi ' State Agro Processing and Quality Enhancement ' n’ okpuru amụmà IFAD VCDP , bụ maazị Bonaventure Mụọchebe mere ka a mara na ebumnobi nnyòcha ahụ bụ iji kụziere ndị na- esucha na ndị na- akwọ nri a kọpụtara n’ ubì na steeti ahụ ihe ha kwesiri ịma banyere ya bụ ọrụ , iji mee ka ha bụrụ ndị tozùrù òkè , nweta asambodo ndị SON ma nwetekwa nkwàdo ndị ụlọ ọrụ NAFDAC , bụ nke ga- eme ka a na- anabata ihe ha rụpụtara na mpaghara ebe ọbụla n’ ụwa gbaa gburugburu
Na ntụnye nke ya oge ha mèchara nnyocha na nleru anya ahụ , otu onye ọrụ selitere isi n’ ụlọ ọrụ SON , bụ oriakụ Anne Osakwe kwurù na obi dị ha ụtọ banyere ihe ha hụrụ , ọ kachasị ụdị adịmọcha ha hụrụ n’ ụlọ ọrụ ndị ahụ .
O kwuru na ụlọ ọrụ , ọ kachasị ebe a na- esucha nri kwèsiri ịdị na- adị ọcha oge ọbụla , mee ka a mara na ndị ụlọ ọrụ ahụ etinyebeghị akụrụngwa ' Personnel Protective Equipment ' ( PPE ) n’ ọrụ n’ uju na ha bụ ụlọ ọrụ , ma kwukwazie na ngwa ngwa ha màlitere imezùputa ntụziaka e nyere ha , na ha ga- enweta asambodo na nkwàdo MANCAP ozigbo ozigbo .
Onye ji ọkwa ọkwa ' Assistant Director ' n’ ụlọ ọrụ ' Federal Competition and Consumer Protection Commission ' na mpaghara ndịda-ọwụwa anyanwụ ala anyị , bụ maazị Anthony Nwafọr kwùrù na ịgbaso ụkpụrụ na imezupute ntuziaka ahụ nke ụlọ ọrụ SON nyere ga- enye aka ime ka ụmụ mmadụ nwee ma na- eri nri zuru òkè nakwa nri nwere ihe a chọrọ , ma dụkwazie ụlọ ọrụ ndị ahụ ka ha gaa n’ ihu imezùputa ya bụ nktụziaka n’ ozuzu oke .
E Nyela Iwu Ka A Nwụchikọọ Onye Ọgbaa Tum-tum Ọbụla A Hụrụ n’ Awka Na Anambra
Gọọmenti steeti Anambra enyela ndị ọrụ nchekwa dị iche iche na steeti ahụ ntụziaka ka ha nwụchikọọ onye ọbụla kachiri ntị ka na- akwọ ọgbaa tùm-tùm na mpaghara ebe ndị ahụ a màchìrì ya na steeti ahụ , bụ Ọnịtsha na Awka bụ isi obodo steeti ahụ .
Nke a bụ nke e mere ka a mara site n’ ozi a kụpụrụ nso-nso a , bụ nke Kọmishọna na- ahụ maka njem okporo ụzọ na steeti ahụ , bụ maazị Uchenna Okafor binyere aka na ya .
Dịka ya bụ ozi sìrì kọwaa , gọọmenti steeti ahụ chọpụtara na ụfọdụ ndị mmadụ ka na- aga n’ ihu na- enupù isi na ntụziaka gọọmenti nyere , bànyere mmachi ahụ a màchiri ịkwọ ọgbaa tum-tum n’ Ọnịtsha na n’ Awka .
Gọọmenti jikwazị ohere ahụ wee chètara ọhanaeze na ya bụ mmàchi ka dịkwa ìrè , kwuo na onye ọbụla dara ya bụ iwu nà- enupùrú gọọmenti isi , ma bụrụkwa onye a ga- eji usoro iwu wee kpụọ isi ma e jìde ya .
Ọ kpọkùrù ndị ọrụ dị iche iche nke ahụ dị n’ aka ka ha dị ichu n’ ọrụ ma gbadosie anya ike ịhụ na ha nwụchikọrọ onye ọbụla ga- aga n’ ihu ịkwọ ọgbaa tum-tum n’ ebe ndị ahụ .
Site na ya bụ ozi , gọọmenti gakwara n’ ihu kpọkuo ma dụọ ọhanaeze ka ha na- abà n’ ọdụ ụgbọala were akwụba ụgbọala ha , ma a ọ bụ were eburu / ebutù mmadụ , karịa ime nke ahụ n’ akụkụ okporo ụzọ , bụ ebe na- ekwesighị ekwesi nakwa nkè iwu na- akwàdoghị .
O mere ka a mara na ịkwụba ụgbọala n’ akụkụ okporo ụzọ , tinyere iburu ma ọ bụ ibútù mmadụ n’ ebe ekwesighị ekwesi na- eme ka ụzọ kpọchie , na- eweta ihe mberede okpro ụzọ ma sòrokwa n’ ihe na- eweta agbakata akwụsị n’ okporo ụzọ , ọbụnadị dịka ọ kpọkùrù ndị na- eme nke ahụ ka ha sepù aka na ya .
O mekwazịrị ka a mara na e nyela ndị ọ bụ ọrụ ha ime ka éfè dị n’ okporo ụzọ ikike na ntụziaka itinye amụmà ahụ n’ ọrụ n’ ozuzu òkè , iji wee bèlata agbakata akwụsị , óké mkpọchitoba ụzọ , oke ihe mberede okporo ụzọ , na ọtụtụ ajọ ọnọdụ ndị ọzọ nke ahụ na- ewèta .
Ụlọ Omeiwu Anambra Akwụsị Akwamozu dị Oké Ọnụ
Ndị Ụlọ Omeiwu Anambra Steeti nọrọ ụbọchị Wednezdee were weta n’ isi njedebe akwamozu dị oké ọnụ na steeti ahụ .
Oge ha na- akanye n’ akwụkwọ iwu bụ iwu ahụ nke ga- akwụsị oké ego ahụ a na- emefu n’ akwamuozu na steeti ahụ , ndị Ụlọ Omeiwu ahụ sịrị na ọ bụrụla arụ ime mmemme akwamozu karịa nanị otu ụbọchị na steeti ahụ .
Tupu iwu a , ọtụtụ obodo na- eme mmemme akwamozu ihe dịka mkpụrụ ụbọchị atọ .
Iwu nke a etiri ugbua bụzi nke onye ahụ na- anọchite anya Anaọcha nke abụọ na Ụlọ Omeiwu steeti ahụ , Charles Ezeani , kwupụtara na Iwu Akwamozu ahụ bụ nke ga- eme ka ewere kwụsị oké ego ahụ a na- akwafusị n’ ebe mmemme akwamozu dị na steeti ahụ .
Iwu ahụ bụ nke kwuziri na n’ ebe mmadụ ọ bụla nwụrụ , " Ọ nweghị onye ga- edebe ozu ọ bụla na- ebe a na- echekwa ozu karịa ọnwa abụọ site n’ ụbọchị onye ahụ nwụrụ , ebe mmemme akwamozu na steeti ahụ ga- abụzi nanị otu ụbọchị " .
Iwu ahụ gakwara n’ ihu kwụsị imebisi ihe , ịgba mkpọnala , ịgụ abụ otuto , ịnọchi ma ọ bụ ịmechi okporo ụzọ oge mmemme akwamozu ọ bụla na- aga n’ ihu na steeti ahụ .
Iwu ahụ kwukwara na , " Ọ nweghị onye ga- amanye onye ọ bụla na- akwa ozu iri uju karịa otu izu ụka site n’ ụbọchị akwamozu . "
Ọ gakwara n’ ihu kwuo na mgbe akwamozu na- aga n’ ihu , ezinaụlọ ahụ na- akwa ozu " ga- enye ụmụnna , ndị enyi , ndị ikwu na ibe na ndị ọzọ bịara isonyere onye ahu n’ iri uju nrí otu ha siri chọọ .
Oge ọ na- agwa ndị nta akụkọ okwu , Ezeani kwuru na Kọmitii ga- ahụ na iwu a guzoro ga- ebido ọlụ ozigbo gọvanọ na- achị steeti ahụ nyere nkwado ya .
Gọọmenti Anambra Etòó Ndị Uwe Ojii Maka Ijide Na Ịkpụpụ Ịkanda Ụlọ Ikpe
Gọọmeenti steeti Anambra etòóla ndị ọrụ uwe ojii steeti ahụ maka ezi ọrụ ha n’ ịnwụchikọ na ịkpụpụ ụlọ ikpe , maazị Ikechukwu Udensi , onye a maara dịka Ịkanda , ma bụrụkwa onye a na- enyo ènyò na ọ bụ ogbu mmadụ na onye gburu maazị Ndubuisi Nwokolo na mkpewara ụzọ Otumoye dị n’ Ọdọakpụ Ọnịtsha , na steeti ahụ n’ abalị iri abụọ na iteghete nke ọnwa Juunu ahọ 2018 .
Nke a dị n’ ozi a kụpụrụ nso-nso a , bụ kọmishọna steeti ahụ na- ahụ maka mgbasa ozi na ịkọwara ọhanaeze ihe ha kwèsìrì ịma , bụ maazị C-Don Adinụba binyere aka na ya .
Ya bụ ozi kọwara na maazị Nwokolo bụ onye e gbùrù site n’ aka ndị ekperima , bụ ndị na- ebugharị onwe ha dịka ndị ọrụ gọọmenti na- anakọsị ego , oge ha chọrọ ịkapụ otu onye ọgbaa tùm-tùm aka ya dị ọcha ego , bụ nke ya onwe ya ( bụ maazị Nwokolo ) kwèchììrì mà foro ntùtù taa , sị na ha agaghị eme nke ahụ .
Dịka ya bụ ozi siri kọwaa , aka na- achị steeti ahụ , bụ gọvanọ Willie Obianọ edegarala onyeisi ndị uwe ojii steeti ahụ , bụ maazị Mustapha Dandaura akwụkwọ ozi èkèlé bànyere ótú ya na ndị òtù ọrụ ya sìrì wee nwụchikọọ ma kpụpụ ya bụ nwa amadi ụlọ ikpe , bụ onye ha nwụchikọrọ n’ otu ebe zoro ezo n’ Ọnịtsha , bụ ebe ọ nọ wee na- eche ka ndị òtù ya wètara ya ego ha nàkọtara ndị mmadụ site n’ ụzọ iwu na- akwàdòghị .
O kwuru na nke ahụ gosiri na ndị uwe ojii steeti ahụ na- arụsi ọrụ ike ma na- emeputekwa ihe a hụrụ anya na ngalaba nchekwa steeti ahụ , n’ ilekwasa anya n’ ọtụtụ mbọ ha gbàgoro nso-nso a .
O gosiputazịkwara ezi ntụkwàsị obi o nwere na nke ahụ ga- aga n’ ihu ịkwalite ezi ọnọdụ nchekwa na mmepe na steeti ahụ , dịka ọ ga- enye aka ibèlatà ohi , mpụ na arụrụala ndị ọzọ na- agbachigha aka elekere azụ n’ ụzọ dị iche iche na ya bụ steeti .
Ya bụ ozi mezịrị ka a mara afọ ojuju gọvanọ Obianọ banyere otu ndị ọrụ nchekwa si arụ ọrụ ha na ya bụ steeti , bụ nke o kwùrù na ọ dabàrà adaba n’ ịgbaso ezi ebumnobi ya iwètara ụmụafọ steeti ahụ ezi nchekwa ndụ na akụnụba , bụ nke a pụghị ịgbakụta azụ oge ọbụla a na- ekwu okwu mmepe n’ ụdị ọbụla .
O mekwazịrị ka a mara na ọchịchị ya ga- aga n’ ihu n’ inye ndị ọrụ nchekwa steeti ahụ nkwàdo zuru òkè .
Ikanda , gbárá ahọ iri abụọ na asaa , bụ onye Azịa dị n’ okpuru ọchịchị Ihiala na steeti Anambra .
Ọ bụ onye a na- enyo enyo na ọ bụ ya na ndị òtù ya gbùrù otu nwoke a maara dịka Ndubuisi Nwokolo n’ abalị iri abụọ na iteghete nke ọnwa Juunu ahọ 2018 , nke mezịrị ka gọọmenti steeti Anambra kwe nkwà na a ga- enye onye ọbụla jidere ma ọ bụ gbaa ama otu a ga- esi jide ya otu nde Naịra .
Wepụ Ego Mgbakwụnye Mmanụ Ụgbọala-IMF
Akpọkuela Gọọmenti Etiti ka ha wepụ ego mgbakwụnye na mmanụ ụgbọala .
Nke a ka onyeisioche International Monetary Fund , Christine Lagarde , kwuru na ọ bụ ihe ziri ezi ma kwesikwa ekwesị ime .
N’ okwu ya n’ ụbọchị Tọzdee na nzukọ njikọ ọnụ ha na ndị ụlọakụ ụwa na Washington DC , ka onyeisioche ahụ mere ka amata na n’ ihi ego gọọmenti na- enweta gbakwụnyere oge ole oruru n’ isi otu onye , ọ bụ ihe dị mkpa ka gọọmenti wepụ ego mgbakwụnye mmanụ ụgbọala .
Site n’ ime nkea , o kwuru na gọọmenti ga- enwe ike tinye ego ahụ na ịkwalite ọnọdụ ahụike , akwụkwọ na ọrụ mmepe obodo n’ obodo ahụ .
Ụlọ ọrụ IMF nọrọ n’ akwụkwọ o zitere Naijiria n’ afọ puku abụọ na iri na iteghete rụtụ aka ná iwepụ ego mgbakwụnye na itinye ego ahụ n’ ebe ndị ọzọ o kwesịrị ga- eme ka obodo dị mma , nyere ụmụ afọ aka ma chụọ ụbịam ọsọ ụkwụ eru ala ; wepụtakwazie ọtụtụ ohere ga- akwalite ọnọdụ akụnụba ala Naịjiria .
Oge e chetara ya na ego mgbakwụnye mmanụ ụgbọala bụ nnukwu ihe n’ ebe ụmụ Naijiria nọ , ebe ọtụtụ n’ ime ha bụ ndị ha na ụbịam gbara agbata obi , Lagarde gbadosiri ụkwụ ike n’ okwu ya na ihe dị mkpa Naijiria aghaghị ime bụ iwepụcha ego mgbakwụnye mmanụ ụgbọala ahụ .
O kwuru , " A ga m egosi gị ka o si arụ ọrụ .
N’ ihi ọtụtụ ihe na otu ihe a ga- e si rụọ ọrụ , anyị kwenyere na iwepụ ego mgbakwụnye mmanụ ụgbọala bụ ụzọ kwesịrị ka a gaa .
Ị lee anya n’ ọnụ ọgụgụ Naijiria site na afọ puku abụọ na iri na ise , ihe karịrị dollar puku ijeri ise ka e tinyegoro n’ ego mgbakwụnye mmanụ ụgbọala na mpụtara ya .
Ndị na- eleba anya na ịkwalite ọnọdụ akụnụba achọpụtala na ego a ga- echekwa akụnụba na mmadụ ma ọ bụrụ na- akwụọ ụgwọ maka anwụrụ na- esite na mmanụ ndị a apụta n’ afọ puku abụọ na iri na ise dị oké ọnụ .
Ọnụ ọgụgụ ahụ bara ụba nke ukwuu .
Onyeisi ahụ kwuru na , " ọ bụrụ na nkea emee , a ga- enwe ọtụtụ ego a bụ nke a ga- etinye n’ ọrụ ịkwalite ụlo ọgwụ , ịrụ ụzọ , ịrụ ụlọakwụkwọ na ị kwado akwụkwọ na ahụike ndị mmadụ . "
Site na Janụwarị ruo Nọvemba afọ puku abụọ na iri na asatọ , ụlọ ọrụ na- ahụ maka mmanụ na Naijiria , NNPC , tinyere ijeri narị naira isii na iri abụọ na atọ na ụma n’ ebe ego mgbakwụnye ebe ha na- achọ ịnwetacha ihe niile .
N’ agbanyeghị na ụlọ ọrụ ahụ kwuru na ego ahụ abụghị maka ego mgbakwụnye mmanụ ụgbọala dịka o nweghị ike maka nke ahụ , a chọpụtara site n’ akwụkwọ ha gosiri gọọmenti na ọnwa Dicimba afọ puku abụọ na iri na asatọ , n’ ego ha riri n’ ọnwa iri na otu n’ ebe ịnwetacha ihe niile dị dị ijeri narị naira isii na iri abụọ na atọ na ụma .
AFCON 2019 : Naijiria , Guinea , Madagascar na Burundi N’ Otu B
Dịka iko mba Afrịka , AFCON , na- abịa nso , Naijiria bụ ndị ga- agba Guinea , Madagascar na Burundi n’ otu B na Asọmpi AFCON nke afọ puku abụọ na iri na iteghete .
Mmemme iji mata ndị ga- agba ibe ha n’ Iko Afrịka , agba nke iri atọ na abụọ ya , bụ nke were ọnọdụ ụbọchị Fụraịdee , n’ isi ala Ijipt bụ Cairo
Asọmpi Afrịka a bụ ga- ewere ọnọdụ na amaegwuregwu isii : Amaegwuregwu dị na Kayịro , Amaegwuregwu Borg El-Arab dị na Alexandria , Amaegwuregwu Suez , Amaegwuregwu Nchekwa Ikuku , Amaegwuregwu Ismaila na Amaegwuregwu Al Salam dị na Ijipt site n’ ụbọchị iri abụọ na otu nke ọnwa Jun were rue abalị iri na iteghete n’ ike ọnwa Julaị .
Ijipt ga- agbapụ bọọlụ nke mbụ na asọmpi ahụ oge ha na ndị mba Zimbabwe ga- ama mbe na- abọ nke bụ oké n’ ụbọchị iri abụọ na otu , n’ ọnwa Jun .
Asọmpi Iko Mba Afrịka a ga- abịazi n’ isi njedebe na abalị iri na iteghete nke ọnwa Julaị .
Òtù F , n’ iko ahụ mba iri abụọ na anọ na- azọ , jikọrọ mba abụọ bụ ndị nke abụọ na ndị nke atọ na ndị kachasị were mee ofuma kamgbe iko ahụ bidoro .
Cameroon , bụ ndị burula ya bụ iko ugboro ise ma bụrụkwa ndị kara ibu ya bụ Asọmpi Iko Afrịka , na ndị ogbo ha na Ghana , bụ ndị burula ya bụ iko ugboro anọ ga- achịpụ ya .
Benin na Guinea-Bissau bụ ndị mezuru otu ahụ .
Mba atọ burula iko ahụ ugboro atọ nke gụnyere Morocco kpụ ọkụ n’ ọnụ , Ivory Coast na South Afrịka ga- ama onye bụ isi , tinyere Namibia .
Senegal , Algeria na Kenya na Tanzania si ọwụwa anyanwụ Afrịka bụ ndị nọ n’ otu C.
Atiku bụ Onye Cameroon , APC Azaghachi Ọgbakọ Ụlọ Ikpe Mkpesa
Otú ndọrọndọrọ ọchịchị All Progressive Congress azaghachila mkpesa ahụ ndị ndọrọndọrọ ọchịchị People ' s Democratic Party na Alhaji Atiku Abubakar kpesara Ọgbakọ Ụlọ Ikpe Mkpesa na- ahụ maka Ntụliaka Onyeisiala .
APC , bụ ndị nke atọ mkpesa metụtara , kwuru na mkpesa ahụ erijughị afọ , na Atiku bụ onye Cameroon , na " ọ bụghị onye Naijiria site n’ ọmụmụ , na o kwesịghị ịso were zọọ ya bụ ndọrọndọrọ na mbụ " .
Ọ sịrị na mpụtara ahụ nke ndị PDP sị na ha nwetara n’ igwe ụlọ ọrụ INEC na ntụliaka ahụ emere n’ ụbọchị iri abụọ na atọ , nke ọnwa Febrụwarị , afọ puku abụọ na iri na iteghete nke gosiri na ha meriri bụ asị .
Site n’ ụsa ha , ha rịọrịọ ọgbakọ mkpesa ahụ ka ha " nwee ntị ike n’ ebe arịrịọ ahụ nke ndị mkpesa ahụ na- arịọ " .
Ha gwara ọgbakọ mkpesa ahụ ka ha " kachapụ mkpesa ahụ bụ nke na- enweghị eziokwu dị na ya , ma bụrụzie nke na- emebi ụlọ ikpe ala anyị " .
INEC nọrọ n’ abalị iri abụọ na asaa nke ọnwa Febrụwarị , afọ puku abụọ na iteghete , kpọọ APC , na onye zọrọ ọkwa onyeisiala na ya bụ ndọrọndọrọ dịka onye jiri vootu dị nde iri na ise , puku otu narị na iri iteghete na otu , na narị asatọ na iri anọ na asaa ( 15 , 191 , 847 ) were merie Atiku , bụ onye hụrụ azụ ya anya site na vootu dị nde iri na otu , puku narị abụọ na iri isii na abụọ , na narị iteghete na iri asaa na asatọ ( 11 , 262 , 978 ) .
Mana ndị mkpesa ahụ bụ site n’ akwụkwọ mkpesa ha dị otú narị na iri atọ na iteghete mere mkpesa ha n’ ụzọ ihe ise , " site na ihe ha chọpụtara na ìgwè ndị INEC , na ihe bụ mpụtara ntụliaka ahụ sitere na steeti were bịa " gosiri na Atiku nwetara vootu dị nde iri na asatọ , puku narị atọ na iri ise na isii , na narị asaa na iri atọ na abụọ ( 18 , 356 , 732 ) were merie Buhari bụ onye nwetara vootu dị nde iri na isii , puku narị asaa na iri anọ na otu , na narị anọ na iri atọ ( 16 , 741 , 430 ) .
Ha kwuru na mpụtara ahụ bụ vootu niile nke ndị zọrọ ọkwa onyeisiala na steeti iri atọ na ise tinyere isi ala obodo Naijiria bụ Abụja , ebe enweghị mpụtara na ìgwè ndị INEC sitere na steeti Rivas rue ụbọchị iri abụọ na ise nke ọnwa Febrụwarị , afọ puku abụọ na iri na iteghete .
Site na mgbakọ na mwepụ , Atiku na PDP kwuru na meriri Buhari site na vootu dị ( otu nde , puku narị isii na iri na ise , na narị atọ na abụọ ( 1 , 615 , 302 ) .
N’ ụsa ha nke Maazị Lateef Fagbemi ( SAN ) bụ onyeisi , APC kwuru na ihe mpụtara ntụliaka ahụ sitere na steeti niile bụ okwu ụgha .
Ha kwuru na nanị mpụtara bụ eziokwu bụ nke ụlọ ọrụ INEC wepụtara .
Ha kwuru na o nweghị onye ma ọ bụ ụlọ ọrụ nọ na Naijiria , ma ewepụ INEC bụ ndị nwere ike iji were hazie ma chịkọba ntụliaka were kpọpụtakwa mpụtara ya .
Ha gakwara n’ ihu were kwuo na nanị mpụtara ndọrọndọrọ ọchịchị nke INEC bụ eziokwu .
Dịka ha na- ekwu na Atiku abụghị onye Naijiria site n’ ọmụmụ mere o jighị tozuo ókè ịzọ ọkwa onyeisiala Naijiria .
Ha kwuru na site na nchọpụta ha , a mụrụ Atiku na abalị iri abụọ na isii afọ otu puku , narị iteghete na iri anọ na isii , na Jada Adamawa , dị na mgbago ugwu Cameroon , mere o jiri bụrụ onye Cameroon .
Ha tinyere na nna ya bụ Garba Atiku Abdukadir nwụrụ na ọnwa Dicemba afọ otu puku , narị iteghete na iri ise na asaa .
Òtù ndọrọndọrọ ọchịchị gara n’ ihu were kwuo na onye zọrọ ọkwa onyeisiala na òtù ahụ bụ onye ndị mmadụ họpụtara site n’ ụzọ iwu kwadoro site na vootu kachasị na ntụliaka .
Naijiria Emerie Tanzania na Mgbá Dike
Ebe enyi abụọ na- agba mba , ọ bụ ahịhịa bụ ihe na- ata ahụhụ .
Nke a kọwara ihe mere ụbọchị ụka ka ndị otu egwu bọọlụ Naijiria na- erubeghị afọ iri na asaa nọrọ n’ ámá egwuregwu Dar es Salaam were gosi ndị ọgbọ ha si Tanzania , bụ ndị anọ be ha asọ mpi ahụ , na bụ ọka ibe na agba nke iri na atọ Iko Mba Afrịka ndị na- erubeghị afọ iri na asaa .
Mmeri a mere ka Naijiria bụrụzie ndị na- achị eze na ótù A. Ugo Ọlaedo , dịka a na- akpọ ndị egwu bọọlụ Naijiria na- erubeghị afọ iri na asaa lụrụ ọgụ ka nwoke na- agbanyeghị ndahie ha na asọmpi ahụ mere ha ji nweta mmeri .
Agbanyeghı na ọ bụ ha na- ahazi egwu na asọmpi ahụ ọtụtụ oge , Ugo Ọlaedo Naijiria tufuru ọtụtụ ohere ha nwere nke sitere n’ aka Olakunle Olusegun na timkọm timkọm iri abụọ , nakwa site n’ aka Wisdom Ụbanị na Ayobami Amoo bụ ndị gbafukarịsịrị bọọlụ .
Olatomi Olaniyan mepere ọnụ goolu oge o nyere goolu mbụ na asọmpi ahụ na nkeji iri abụọ na otu ebe oche goolu ndị Tanzania , Mwinyi , echeghị nke ọma .
Edmund John sara ya bụ goolu ngwangwa , dịka o were ohere na Suleman Shaibu anọghị ebe o kwesịrị ịnọ were nye goolu ahụ .
Ka nkeji asatọ gasịrị , Ụbanị bụ onye ririla goolu na mbụ mere ka ndị Naịjirịa nọrọ n’ ihu dịka ọ gbanyere bọọlụ ebe aka Mwinyi agaghị eru .
Amoo mere ya ọkpụ atọ ka nkeji asaa gara site na bọọlụ ahụ agbara ya site na a dọba agbaa .
Ka oge ezumike gachara , Ugo Ọlaedo Naijiria echekwaghị onwe ha nke ọma mere ha ji bụrụ ndị na- achụ n’ azụ dịka enyere ha goolu atọ na nkeji asaa ebe ndị nkwado Tanzania nọ na- ekwere ha egwu mmeri .
Shọtụ kpụ ọkụ n’ ọnụ nke Kelvin John gbara na penarịtị abụọ nke Morice Abraham na Edmund John gbara mere ndị Naịjirịa taa kpuchie ọnụ dịka ha na- achụzi n’ azụ .
Ụbanị sara site shọtụ m mara mma ọ gbara site na- adoba agbaa na nkeji iri asaa na abụọ .
Na nkeji isii dị n’ ihu , Ibraheem Jabaar nyeghachiri Naijiria mmeri ha jiri bụrụ Ugo Ọlaedo n’ ezie .
Nke a meziri Naijiria jiri were ọkpụ ise asara anọ were na- eme ngala ka asọmpi ahụ gwụrụ .
Ụbọchị Wednezdee , Ugo Ọlaedo Naijiria ga- akwatụ ya n’ otu amaegwuregwu ahụ ebe ndị Tanzania na Uganda ga- achịpụ nke ha .
Mmeri ga- ahụ na Naijiria nwere ohere isonye na Iko FIFA maka ndị ahụ na- erubeghị afọ iri na asaa nke afọ puku abụọ na iri na iteghete a ga- agba na Brazil bụ nke Naijiria burula ugboro ise .
Ụka Igunkwụ-Ndụ Ịchụ Àjà
Dịka nzukọ Kraịst mere mmemme ụka Igunkwụ n’ ụbọchị Sọndee , onyeisi Nzukọ Kraịst na Naijiria , Ngalaba Oyo Steeti , arịọla ndị otu Kraịst ka ha were ohere ụka igunkwụ a were bido ibi ndụ ịchụ àjà .
Onyeisioche na steeti ahụ bụ Onyeozi Chukwu Benjamin Akanmu , kpọrọ òkù a oge ya na ndị nta akụkọ na- akparịta ụka na Ibadan .
Akanmu kpọkuru ndị òtù Kraịst ka ha ñomie ndụ umeala , ịhụnanya na ijere ndị ọzọ ozi nke pụtara ìhè na ndụ Jizọs Kraịst mere o jiri were nwụọ n’ obe maka nzọpụta mmadụ .
Ọ gara n’ ihu kpọọ nzukọ Kraịst ka ha na- ebi ndụ ga- amịpụta ezi ihe n’ obodo ma dọrọ ndị mmadụ were bịakwute Kraịst dịka ha na- eme ihe ahụ Chineke nabatara .
Ọ kwuru , " Oge Jizọs batara obodo Jeruselem , bụ ihe anyị na- echeta tata dịka Ụka Igunkwụ , mbata ya mere ka ka amụma nke onye amụma Zekaria buru : Ọ bụ onye mmeri , na- anya ịnyịnya ibu " bịa na mmezu .
" Anyị ga- ekpe ekpere maka ike nke dị omimi , ịkụziri anyị ịhụnanya na- adịghị akpa ókè , dịka ọ dị na ndụ Jizọs ; ka anyị nye uche Chineke ohere ka o mee na ndụ anyị , anyị ga- ahụ n’ anya ma gbasie ike mgbe ụzọ niile sịrị ike , wee ghara ịbụ ndị nzukọ Kraịst nanị n’ egbugbere ọnụ " .
Onye ụkọchukwu Ụlọụka Angịlịkan Ndị Nsọ , Koroduma , Nasarawa , bụ Ụkọchukwu Alexander Okoye , kwuru na Ụka Igunkwụ bụ emume eji echeta Ọgịga Jizọs Kraịst gara Jeruselem dịka eze .
O tinyere na ọ bụkwa oge iji cheta na Jizọs Kraịst batara Jeruselem dịka onye nzọpụta , eze ndị eze na Onyenwe ndị nwe niile .
" Dịka ọ nọ n’ ịnyịnya ibu ahụ were bata Jeruselem , ìgwé mmadụ soro ya , tụọ igunkwụ , àkwá ha n’ ụzọ were n’ eti mkpu Hosanna Hosanna dịrị nwa David , ngọzi dịrị onye ahụ nke na- abịa n’ aha onye nwe anyị , Hosanna n’ ebe kachasị elu " .
Ọ rịọziri ndị otú Kraịst ka ha mara Jizọs dịka onye nzọpụta , eze ndị eze , onye na- egbo mkpa na Onyenwe ndị nwe niile , ebe ọ na- akpọkukwa ha ka ha ñomie ndụ umeala , ịdị nwayọọ na udo nke Jizọs .
O kpere na , " Dịka Jizọs batara n’ ụlọ nsọ , chụpụ ndị ahụ na- agbanwe ego ma kpuo tebụl ha ihu n’ ala , otu a ka Ọ ga- esi bata na ndụ anyị n’ oge a , chụpụ njọ , ahụ ọnwụnwụ na ogbenye n’ aha Jizọs .
Amen . "
Ọzọ , otu onye ụka , Maazi Cornelius Nnamdi , gosipụtara ekele ya nye Chineke maka ụbọchị Ụka Igunkwụ ọzọ , kwuo na ọgịga Jizọs gara Jeruselem dịka eze butere ọnwụ na mbilite n’ ọnwụ ya nke wetara nzukọ Kraịst olileanya nke ndụ ebighị ebi .
Nnamdi kpere Chineke ka ọ nye nzukọ Kraịst amara iji ñomie ndụ umeala , udo , ichu àjà na irubeisi nke Jizọs .
O kwuru , " Jizọs emeghị ihe ọ bụla ma ọ bụrụ n’ onwe ya ma ọ bụghị ihe ahụ nke Chineke na- achọ ; nke a bụ ihe ị ma aka were ndị otu Kraịst ta . "
Anyị Anaghị Ewepụ Ego Mgbakwụnye Mmanụ Ụgbọala Ugbua
Gọọmenti Etiti ekwuola na o nweghị ebumnobi ọ bụla ị wepụ ego mgbakwụnye mmanụ ụgbọala ugbua dịka ndị mmadụ juru ebe a na- ere mmanụ ụgbọala n’ ọtụtụ obodo anyị .
Minista Ọnọdụ Akụnụba Obodo Naijiria , Zainab Ahmed , mere ka amata nkea oge o kwuru okwu na nzukọ ndị International Monetary Fund na Ụlọakụ Ụwa nke na- aga n’ ihu na Washington DC .
Onye minista na- ahụ maka ịtụaro na ịhazi ihe , Sinatọ Udo Udoma na gọvanọ Ụlọakụ Naijiria , Maazi Godwin Emefiele bụ ndị sonyere na nzukọ ahụ .
Ị ga- echeta na onyeisi IMF , Christine Lagarde , nọrọ n’ izu ụka gara aga were kpọọ òkù ka gọọmenti etiti wepụ ego mgbakwụnye mmanụ ụgbọala ahụ , maka na ọ bụ ihe ziri ime .
Lagarde kwuru na ọ bụ ihe dị mkpa ka Naijiria wepụ ego mgbakwụnye ụgbọala ahụ ma tinye ego ahụ n’ ebe ịkwalite ọnọdụ ahụike , akwụkwọ na ọrụ mmepe ime obodo dị , tinyere ihe ndị ọzọ .
Site n’ akwụkwọ o zitere Naijiria n’ afọ puku abụọ na iri na iteghete ebe rụtụrụ aka ná iwepụ ego mgbakwụnye na itinye ego ahụ n’ ebe ndị ọzọ o kwesịrị ga- eme ka obodo dị mma , nyere ụmụ afọ aka ma chụọ ụbịam ọsọ ụkwụ eru ala ; wepụtakwazie ọtụtụ ohere ga- akwalite ọnọdụ akụnụba ala Naịjiria .
Ka ọtụtụ ụbọchị Lagarde kpọchara oku a maka iwepụ ego mgbakwụnye mmanụ ụgbọala gasịrị , ndị mmadụ jupụtara ebe ndị ahụ a na- ere mmanụ ụgbọala kachasị n’ ụbọchị Satọdee iji dị njikere maka ihe ha chere bụ ọdịnihu .
N’ ihi nkea ka minista akụnụba ala anyị dị n’ aka jiri were kọwa na Gọọmenti Etiti enweghị mgbe oji akpa nkata iwepụ ya bụ ego mgbakwụnye mmanụ ụgbọala .
N’ okwu ya , " E nweghị nkata akpara maka iwepụ ego mgbakwụnye mmanụ ụgbọala ugbua .
Anyị bịara k ' anyị kparịta ụka maka ọnọdụ mba ụwa .
Otu n’ ime ya bụ ụsa nke ndị IMF na- enye , bụ k ' anyị si were na- ahazi ego mgbakwụnye ụgbọala .
Ya mere , dịka ha tụlere ya , IMF na- ekwu na ọ ka mma iwepụ ego mgbakwụnye ahụ ka e were tinye ya na ngalaba ndị ọzọ dị mkpa .
Nke bụ na ị lee anya , ọ bụ eziokwu ime otua .
" Mana na Naijiria , anyị enweghị nkata ọ bụla iwepụ ego mgbakwụnye ụgbọala oge a maka anyị edozichabeghị ihe ndị ahụ ga- enyere anyị aka ị nagide mpụtara iwepụ ego mgbakwụnye ahụ ma tinyekwa ihe n’ usoro nke ụmụ afọ ga- eso .
N’ ihi nkea , enweghị nkata ọ bụla dị iji were wepụ ego mgbakwụnye mmanụ ụgbọala .
Anyị na ọtụtụ ndị ga- arụkọ ọrụ ọnụ iji were chọpụta ihe ndị e kwesịrị ime ma ọ bụrụ na anyị ewepụ ego mgbakwụnye mmanụ ụgbọala .
Kedụ ihe ọzọ anyị ga- eme ?
Anyị ahụbeghị ụzọ ọzọ ka mma anyị ga- eso .
Ya mere , o rubeghị oge anyị ga- ewepụ ego mgbakwụnye mmanụ ụgbọala .
N’ okwu ya dịka ọ na- azaghachị ndị IMF ozi ahụ ha zitere Naijiria , ọ sịrị , " Ndụmọdụ ahụ IMF nyere dị mma ka ewepụ ego mgbakwụnye mmanụ ụgbọala mana anyị ga- eme ya n’ ụzọ ọ ga- esi gaa nke ọma ma tọkwaa atọọ .
Anyị achọghị ebe ọ ga- abụ anyị teta ụra otu ụbọchị , anyị ewepụ ego mgbakwụnye mmanụ ụgbọala . "
" Anyị ga- akụziri ndị mmadụ ; anyị ga- egosi Naijiria ebe ndị a ga- etinye ego mgbakwụnye mmanụ ụgbọala ahụ .
Nke a gosiri na anyị nwere ọtụtụ ọrụ anyị ga- arụ .
Anyị ga- aghọtakwa na a naghị ewepụ ego gbara ọkpụrụkpụ otu ahụ n’ otu oge , ọ bụ nwayọọ nwayọọ ma kọwara ọhaneze ihe ị na- achọ ime maka nwayọọ nwayọọ ka eji aracha ofe dị ọkụ .
Ndị Keke Akwàtụọla n’ Ọnịtsha , Merụọ Mmadụ Ise , Bibie Ọtụtụ Ihe
Obodo gbara nnọọ aghara ma sụọkwa wuruwuru nso nso a , dịka ndị na- anyà ihe ọnyịnyà Keke nwèrè nkwàtụ ma pịachara obere ọkpọ n’ Ọnịtsha dị na steeti Anambra .
Kàtàkátá bụ nke e kwuru na o wètààrà mmadụ ise mmerụ ahụ , ma bụrụkwa nke e si na ya wee bibie Keke ruru iri asaa n’ ọnụ ọgụgụ .
Dịka akụkọ siri kọọ , ya bụ nsogbu bụ nke dapụtara oge ndị òtù jikọtara ndị na- anya keke , bụ ' Keke Drivers Welfare Association ' nọ na- akpọ ganịganị bànyere otu e sì akapụsị ndị òtù ha ego ọdụ dị n’ Ọnịtsha ahụ ; ndị òtù ọzọ wee wákpò ha n’ ike ma manye ha ọgụ ozigbo ; ha wee màlite ịpịrị ya .
Ndị keke ahụ anọrọlarị n’ ụbọchị gara aga wèré Keke dochisie okporo ụzọ awara awara ahụ siri Ọnịtsha gaa Owerri na ụfọdụ okporo ụzọ e sì abà na mpaghara nnukwu ahịa Ọnịtsha dịka ha na- eme ngagharị iwe megide ótú ndị a na- enyo ènyò na ha bụ ndị na- anakọ ego n’ ụzọ iwu akwadòghị n’ ahịa ahụ sìrì wee kụọ ótù onye òtù ha gwoo gwoo maka na o kweghị akwụ ótù puku Naịra ha na- akwụ kwà ụbọchị ọbụla n’ ahịa ahụ .
N’ okwu ya bànyere nke ahụ , osote onyeisi oche òtù ahụ jikọtara ndị na- anya Keke na maaghara ahụ , bụ maazị Ekene Ifediata mere ka a mara na ọ bụ ụbọchị Mọndee ka ndị ahụ a na- enyo ènyò na ha na- anakọsị ego n’ ụzọ iwu na- akwàdòghị kụrụ onye òtù ha ihe ọkụkụ ahụ , nke na o kubìchaalarị ume , tupu e buruzie ya gaa n’ ụlọ ọgwụ , ebe ọ bụ naanị site n’ inye aka Chineka ka e jiri megide ya ihe , o wee laghachita azụ , wee dịkwa ndụ ọzọ .
O kwuru na ndị ahụ na- akapụ ha òtù puku Naịra kwà ụbọchị na mpaghara nnukwu ahịa Ọnịtsha , ebe ndị òtù ọzọ na- akapụkwa ha otu puku Naịra ọzọ na mpaghara ụzọ nke siri Ọnịtsha gaba Owerri , na- agbanyeghị akwụkwọ ikike niile ha na- azụkọsị .
Ọ sịkwa na ọ bụ otu a ka ndị ahụ sì anakọsị ha ego ụbọchị ọbụla , na- agbanyeghị na gọọmenti steeti ahụ amàchiela ihe dị òtù ahụ .
Ọ kpọkùzịrị aka na- achị steeti ahụ , bụ gọvanọ Obianọ na kọmishọna steeti ahụ na- ahụ maka azụmahịa , ịtụ mgbere ahịa na ikewàpụta akụnụba , bụ maazị Christian Madụbuko ka ha doo , gbatara ha ọsọ enyemaka n’ ihi na ya bụ ihe akarịala , ebe ndị ọna ụtụ ahụ ka na- afụlikwa elu , sị na ha agaghị ala azụ n’ ịkapụ ha ego , n’ ihi na ha sị na ha nwetere nkwàdo site n’ aka gọọmenti .
Ndị Òjì Egbè Abagbuola Onyeisi Ọchịchị Obodo Nimo n’ Anambra
Dịka a sị na ọ bụ chi na- efo ihe ọma na ihe ọjọọ ana-efote , ndị oji egbe ezu , ndị a maghị ndị ha bụ agbagbuola maazị Frank Anthony Igboka , bụ onyeisi ọchịchị òbòdò Nimo dị n’ okpuru ọchịchị Njikọka na steeti Anambra .
Nwa amadi a , onye a maara dịka Mmili ka a gbàgburu n’ ime ụgbọala ya ụbọchị Tuuzdee mgbe ọ gara ịzụrụ onwe ya ihe n’ ahịa Oyè Nimo , bụkwazị ebe a nọrọ wee kwàá mgbọ dị egwù site n’ aka ndị a maghị ndị ha bụ .
Dịka ozi a kụpụrụ site n’ aka onye na- ahụ maka mmekọrịta ọhanaeze na ndị uwe ojii na steeti ahụ , bụ maazị Harụna Mọhamed , siri kọwaa , ebelebe ahụ gbùrù ka o jiri nkeji iri na asatọ gafèé elekere asatọ nke anyasị , bụ oge ndị ahụ màlitere gbaba egbè aghara aghara n’ ahịa ahụ .
O kwuru na ndị ọrụ uwe ojii nọ na mpaghara Nimo ahụ gbààrà gaba ebe ahụ oge ya bụ ụda egbe màlitere ịda ; ma mgbe ha rùrù , ha hụzịrị nwa amadi ahụ ka ọ tọbììrì n’ ime ụgbọala Chevrolet SUV ya n’ ogbu ọbara na àpà mgbọ egbe juru ya ahụ .
Nke ahụ , dịka o siri kwuo , mezịrị ka ha búrú ya ozigbo gaba ụlọ ahụike Beke dị na Nimo , bụ ebe dọkịta nọzịrị wee lee ya ahụ , ma fee n’ isi , sị na ụkwa a na- apị , nà mkpụrụ adịghị ya .
N’ ịga n’ ihu , maazị Harụna kwuru na site n’ obere nnyocha e mègoro , na a chọpụtara na ndị ahụ dị mmadụ anọ n’ ọnụ ọgụgụ , wee nọrọ nso nke ukwuu , jìrí égbè sụọ nwa amadi ahụ kọtọkọtọ , ma buru ụgbọala ha tinye isi n’ ụzọ chere ihu n’ Eziowelle , nyàá ọnwụ ọnwụ , fee ka nnụụ , larie ozigbo , nke na o nweghịzịkwa onye hụrụ azụ ha anya .
Ọ sịkwa na ha tụtụkọtara mgbọ egbe 7.62 MM a gbagoro agba n’ ebe ahụ ya bụ ihe nọrọ wee mee .
O forozịrị ntutu taa , sị na ha ga- eme nnyòcha miri èmì banyere nke ahụ , iji nwụchikọọ ndị obikpọnkụ ahụ kpara ya bụ arụ , ọ bụnadị dịka ọ dụrụ ọhanaeze ka ha nyere ha aka site n’ inye ha ozi ọbụla dị mkpà ga- eme ka e nwee ike ijide ndị ahụ na ndị ọzọ na- ebute ala adịghị mma na steeti ahụ , site n’ ịkpọtụrụ ha n’ akara ntụmadị , bụ 07039194332 .
N’ okwu dịkwa ka ibè ya , gọọmenti steeti Anambra adịlarị na mbụ katọọ ogbugbu ahụ e gburu ya bụ nwa amadi , ma kọwaa ya dịka nke jọgburu ònwé ya na nke na- agba anya mmiri .
Kọmishọna steeti ahụ na- ahụ maka mgbasa ozi na ịkọwara ọhanaeze ihe ha kwèsiri ịma , bụ maazị C. Don Adịnụba gbarụrụ ihu bànyere nke ahụ , ka ọ nara ozi maka ya bụ akụkọ ọjọọ .
N’ ozi a kụpụzịrị site n’ aka ya bụ kọmishọna n’ aha gọọmenti Anambra , ọchịchị steeti ahụ àmápụtala ma kwe nkwà inye mmadụ ọbụla gba ezi àmà ma ọ bụ wèta ozi ga- edubànye ma nye aka n’ ijide ndị gburu nwa amadi ahụ ego dị nde Naịra ise .
N’ oge gara aga , maazị Frank Anthony Igboka bụ onye ome iwu , n’ ụlọ ọgbakọ omebe iwu steeti Anambra , bụ ebe ọ nọchitere anya ọgbọ nta nkwàdo Njikọka malite n’ ahọ 1999 ruo n’ ahọ 2003 .
Gọmmenti Anambra Amàchie Ibugharị Ahịa Na Ịzụ Ahịa n’ Okporo Ụzọ
Gọọmenti steeti Anambra amachiela kpam kpam ihe ọ bụla bụ ibugharị ahịa mbugharị na ịzụ ahịa n’ okporo ụzọ ọbụla na steeti ahụ .
Nke a bụ nke e mere ka a mara site n’ ozi a kụpụrụ nso nso a , bụkwa nke kọmishọna steeti ahụ na- ahụ maka azụmahịa , ịtụ mgbere ahịa na ikewàpụta akụnụba , bụ Maazị Christian Madụbuko binyere aka na ya .
Dịka ya bụ ozi siri kọwaa , ebumnobi nke ahụ bụ iji wee bèlata agbakata akwụrụ , mee ka efè dị n’ okporo ụzọ , ma kwàlitekwa ezi adịmọcha gburugburù .
Kọmishọna , site n’ ozi ahụ gakwara n’ ihu kpọkuo onye ọbụla na steeti ahụ ka o nye aka n’ ịkwàlite na ịhụ na e nwere ezi ọnọdụ gburugburu bụ ịgbà , dịka ọ bụ ihe dị oke mkpà ga- ényékwa aka n’ ịkwàlite mmepe na ịma mma nke steeti ahụ .
Onye ọbụla nupùrù isi na ntuzi aka ahụ ma kachie ntị na- ebugharị ma ọ bụ na- ere ahịa n’ okporo ụzọ , dịka ozi ahụ siri kwuo , ga- abụzịkwa onye a ga- anwụchikọ , kpụpụ ụlọ ikpe ozigbo , ma were usoro iwu tie ya mmanwụ .
Anyị ga- echeta na ọtụtụ ndị mmadụ atụfuola ndị ha na nke ndị ha hụrụ n’ anya site n’ ịzụ ahịa mbugharị na ịzụ ahịa n’ okporo ụzọ , n’ ihi ọtụtụ ihe egwu dị iche iche na- esi na ya apụtakarị oge ọbụla .
E Jidela Mmadụ 8 n’ Anambra Maka Imebìsì Gburugburu
A nwụchikọọla mmadụ asatọ na steeti Anambra maka ime na itinye aka n’ ihe na- ebute mmebisi gburugburu , bụ ịsa ụgbọala n’ ebe na- ekwesighị ekwesi .
Mmadụ ndị ahụ bụ ndị a nwụchikọrọ na mpaghara okporo ụzọ awara awara ahụ siri Enugu gaa Ọnịtsha , site n’ aka ụlọ ọrụ na ahụ maka gburugburu na steeti ahụ , na njikọ aka ya na ụlọ ọrụ steeti ahụ na- ahụ maka nsogbu agbakata akwụrụ n’ okporo ụzọ , bụ ụlọ ọrụ ' Anambra Traffic Management Agency ' ( ATMA ) .
N’ okwu ya banyere nke ahụ , kọmishọna steeti ahụ na- ahụ maka gburugburu , bụ maazị Mike Okonkwọ kwuru na nnwụchikọ ahụ a nwụchikọrọ ndị ahụ dabara nnọọ adaba na mbọ gọọmenti steeti ahụ na- agba ịhụ na e gbochiri nsogbo na mkpamkpa nke ólùlù , mbize na idè mmiri na- akpa na steeti ahụ .
O mere ka a mara na mmiri ahụ ndị ahụ na- asapụta ma na- agbachikakwa n’ okirikiri ebe ahụ niile oge ha na- asa ụgbọala nà- emebisi okporo ụzọ na gburugburu ebe ahụ , n’ ihi na ebe ahụ abụghị ebe kwesiri ekwesi ịnọ wee mee ihe dị otu ahụ chaa chaa .
Ọ kwara àrịrị na a dọọla ndị ahụ aka ntị ọtụtụ ùgboro ma degakwara ha akwụkwọ ka ha kwagharịa ọnọdụ ha ma kwụsị ime ihe dị òtù ahụ n’ ebe ahụ , mana ha añaghịdịrị ntị , ma ya fọdụzie irube isi , wee ruzie ugbu a nwụchikọrọ ha .
Kọmishọna Okonkwọ kwuru na ihe dị otu ahụ emebiela ọtụtụ ihe , ma wetakwa ọtụtụ ihe mberede okporo ụzọ tagoro isi ọtụtụ ụmụ mmadụ aka ha dị ọcha .
Ọ sịrị na ndị ahụ bụ ndị a ga- akpụpụ ụlọ ikpe ozigbo ka e wee kpee ha ikpe ma sikwa n’ ụzọ dị otu ahụ mee ka ndị ọzọ na- eme ihe dị otu ahụ mụrụ akọ .
O jikwazịrị òhèrè ahụ wee kpọkuo ndị na- arụnyesi ụlọ na ihe ndị ọzọ n’ ebe na- ekwesighị ekwesi na n’ ụzọ iwu na- akwàdòghị na steeti ahụ ka ha sepu aka na nke ahụ , n’ ihi na ụlọ ọrụ ga na- aga n’ ihu n’ ịkụkpọsị ihe ndị dị otu ahụ , iji hụ na ya bụ steeti ga- aga n’ ihu ịbụ eji ama átụ n’ akụkụ niile na n’ ozuzu òkè ..
Na nzaghachi , onyeisi ọdụ ebe ahụ a na- asa ụgbọala , bụ maazị Chukwunweike Ezenwa , kwetara n’ ezie na ikpe mara ha , n’ ihi na gọọmenti adọọla ha aka na ntị ọtụtụ ugbòrò bànyere nke ahụ ; ma rịọzie biko ka a gbaghàra ha , ọ bụnadị dịka o kwuru na ha amalitelarị ịgbàzì ebe mmiri ha na- asapụta ebe ahụ ga- esi na- apụrụ onwe ya , ma gharizie ịdị na- ehubànyezị n’ okporo ụzọ .
Otu Nzúzo : Ndị Uwe Ojii Anwụchikọọla Mmadụ 151 n’ Anambra
Dịka a sị na onye a gwara agwa ma ọ nụghị anụ , o mee emee ọhụ ahụ , mmadụ dị otu narị , iri ise na ótù abụrụla ndị a nwụchikọrọ site n’ aka ndị uwe ojii na steeti Anambra maka ihe gbasaara òtù nzúzo .
Ndị a na- enyo ènyò na ha bụ ndị òtù nzúzo bụ ndị a nwụchikọrọ n’ ime izuụka abụọ site na mpaghara ebe dị iche iche na steeti ahụ .
Nke a bụ nke e mere ka a mara site n’ ozi a kụpụrụ nso nso a , bụkwa nke onye na- ahụ maka mmekọrịta ọhanaeze na ndị uwe ojii na steeti ahụ , bụ maazị Harụna Mọhammed binyèrè aka na ya .
Ya bụ ozi kọwara na e jidere ndị ahụ site na ngagharị na ághá ndị uwe ojii ahụ bùrù nso nso a , site njikọ aka ha na ngalaba pụrụ iche na- ahụ maka ibu agha megide òtù nzuzo , bụ ' Special Anti Cultism Unit ' nakwa njikọ aka nke ụlọ ọrụ ' Special Anti Robbery Squad ' ( SARS ) .
Dịka ozi ahụ siri kọwaa , mmadụ asatọ n’ ime ndị ahụ a na- enyo ényò bụ ndị e jidere n’ Awka ; mmadụ iri na isii bụ ndị e jidere n’ Ọkịja ; mmadụ iri na abụọ ka e jidere na Nanka ; iri na otu ka e jidere na Nkwelle , jide iteghete n’ Ogidi ; nwụchikọọ iri na anọ n’ agbata ụzọ Ajalị na Oko ; nwụchikọọ iri na asatọ n’ agbata ụzọ Enugwu-Ukwu / Nimo / Nise , wee jidezie iri asaa na asaa n’ Achalla .
Ndị ọzọ bụkwazị ndị e jidere site n’ ebe dị iche iche , nke gụnyere Ọnịtsha , Awada , Urum , Ogbunike , Amawbia , Ukwulu , Ukpo na ebe ndị ọzọ .
Ozi ahụ gara n’ ihu kọwaa na ihe e nwekọtara n’ aka ndị ahụ gụnyere : mma ògè , anyike , tinyéré akwụkwọ kpọrọ nkụ a mazụrụ amazụ , bụ nke a na- enyo na ọ bụ ìgbó .
Ka ọ dị ugbu a , mmadụ iri isii na abụọ n’ ime ndị ahụ ka a tọhapụgoro dịka ndị aka ha dị ọcha , site na nnyòcha ndị uwe ojii ahụ mere ; mmadụ iri abụọ ka e kwùrù na ha erubeghị ịga ụlọ mkpọrọ , ma na- etinyezịrị ha anya ugbu a ; mmadụ iri abụọ na ótù ka a ka na- enyòchakwa ; ebe mmadụ iri anọ kwetàrà ma kwuputakwa n’ ezie na ha bụ ndị otu nzúzó , ma bụrụkwa ndị a kpụpụgoro ụlọ ikpe , iji were ùsòró iwu nyụchaa ha anya .
Ugo Naijiria Awuchie na Brazil
Onye na- agba n’ ihu bụ Olakunle Olusegun kpara ike dịka dike oge otu egwu bọọlụ ala anyị na- erubeghị afọ iri na asaa nọrọ n’ ụbọchị Wednezdee bụrụ mba mbụ ga- esi Afrịka were sonye Asọmpi Iko FIFA maka ndị na- erubeghị afọ iri na asaa nke afọ a .
Nke a bụ dịka ha jiri nanị otu ọkpụ were merie mba Angola na Iko Afrịka ndị na- erubeghị afọ iri na asaa , n’ afọ puku abụọ na iri na iteghete nke were ọnọdụ n’ amaegwuregwu Dae es Salaam , dị na Tanzania .
Mmeri a mere na Ugo Ọlaedo Naijiria ga- esonye na Iko Mba Ụwa FIFA nke afọ a dịka mmiri richara ha , mere ha ejighị soro na- agba nke gara aga egbara n’ afọ abụọ gara aga na India .
Mba Naijiria jiri ọkpụ ise asatara nanị anọ merie Tanzania ụbọchị Sọndee .
Ụnyaahụ , Olusegun were otu goolu o nyere site na penariti na nkeji iri abụọ na otu , nke bụ nanị goolu enyere na asọmpi ahụ , were tunye ndị Naịjirịa ugo ; bụ ndị rurula na agba nke na- eso agba ikpeazụ ma asọmpi ahụ .
Olusegun gbanyere goolu ahụ ebe o mere oche goolu Geovani Raimundo taa kpuchie ọnụ .
Ugo Ọlaedo Naijiria bụ ndị nọ na- akụziri ndị Angola egwu site mgbe nkeji mbụ asọmpi ahụ bidoro mana ha enweghị ike inye goolu .
N’ agbanyeghị bọọlụ nke Wisdom Ubani gbafuru bọọlụ na nkeji iri na otu na iri na asatọ , na nke oche goolu Sunday Stephen , bụ onye nọchiri Suleman Shaibu , chere site n’ aka Zito Luvumbo na nkeji iri na atọ , Olusegun mere ka ihu ọchị pụta ndị Naịjirịa n’ iru oge onye Angola na- agba n’ azụ metụchara bọọlụ n’ aka .
Dịka ebidochara ọkara nke abụọ na nkeji nke isii ya , Angola fọdụrụ mmadụ iri ka Jose Cabincano nwetachara akwụkwọ edo edo nke abụọ mere o jiri bụrụ akwụkwọ ọbara ọbara mana ndị Naịjirịa enweghị ike iwere ohere ahụ mepụta ihe dịka ha na- agbafusi bọọlụ n’ ọnụ goolu ndị Angola .
N’ asọmpi nke ọzọ , Uganda gwara Tanzania na ha karịrị ha site n’ iji ọkpụ atọ asataghị ihe ọ bụla were dulaa ha mmụọ n’ atụghị egwu na ọ bụ na be ha ka a nọ were asọ ya bụ mpi .
Nkea meziri Uganda jiri bụrụ ndị nke abụọ n’ otu A ebe Angola na Tanzania bụ ndị nke atọ na anọ .
N’ ụbọchị Satọdee , Ugo Ọlaedo bụ ndị nọ n’ isi otu A , na mba Uganda ga- achipụ ya na Amaegwuregwu Chamazi na Mbagala , otu oge ahụ Tanzania na Angola ga- agwọ onwe ya abacha .
Ịgụ Akwụkwọ N’ efu Ga Aga N’ iru na Steeti Imo
Aka na- achị Imo State , Rochas Okorocha , agwala onye gọvanọ ahọpụtara ọhụrụ , Emeka Ihedioha , na o nweghị ihe ga- eme ka akwụsị ọnọdụ ịgụ akwụkwọ n’ efu nke gọọmenti ya bidoro na steeti ahụ .
Ọ mere ka amata nkea ụbọchị Wednezdee oge ya na ndị nta akụkọ na- akparịta ụka na obi gọọmenti dị na Owere , isi obodo Steeti Imo .
Ọ gwara ndị niile ọganihu steeti ahụ na- adị mma na ọ ga- ahafe ọchịchị n’ ọnwa Mee , afọ puku abụọ na iri na iteghete n’ enweghị nsogbu ọ bụla .
Onye gọvanọ ahụ kwuru n’ ọchịchị ya bidoro mahadum isii ọhụrụ , mahadum nkà na ụzụ anọ , na ụlọ akwụkwọ ndị nkụzi abụọ n’ ime afọ asatọ gara aga .
Okorocha , bụ onye guzobere otu kọmitii , nyere ha iwu iji hụ na ụlọ akwụkwọ ndị a bụ nke e guzobere ma bụrụkwa nke ga- aga n’ ihu .
O kwuru na " akwụkwọ bụ nnukwu ụlọ mmepụta na Steeti Imo " .
Ọ sịrị na ọ naghị ekwere gọọmenti ga- anọchi ya ọnyà site na ị guzobe ụlọ akwụkwọ ndị ahụ . "
Anaghị m etinye gọọmenti ga- abata na nsogbu , achọghịkwa m ka ha daa site na ị guzobe mahadum , mahadum nkà na ụzụ , na ụlọ akwụkwọ ndị nkụzi ahụ " .
Ebe a jụrụ ya ma steeti e nwere ego iji were bido ụlọ akwụkwọ iri na abụọ , Okorocha kwuru , " Mahadum , Mahadum nkà na ụzụ nd ụlọ akwụkwọ ndị nkụzi ndị a bụ nke gọọmenti na ndị mmadụ nọrọ onwe ha o metụrụ n’ obi ga- anọkọ ọnụ were dozie . "
O nwere ọtụtụ ụzọ esi edozi ma na ahazi ụlọ akwụkwọ ọhụrụ ndị a , mana mkpali butere nke a bụ na ụmụaka anyị , bụ ndị kachasị achọ agụm akwụkwọ mahadum n’ ala anyị niile , ga- enwe ohere iji were gụọ akwụkwọ na mahadum . "
Ugo Ọlaedo Emerie Otú ha
Ndị Naịjirịa nọrọ n’ amaegwuregwu Chamazi dị na Dar es Salaam ụbọchị Satọdee were bụrụ ndị mbụ n’ otú ha na asọmpi ụmụ okorobịa n’ erubeghị afọ iri na asaa nke mba Afrịka na- aga n’ ihu dịka ha na ndị ọgbọ ha si mba Uganda nyere onwe ha otu ọkpụ otu ọkpụ .
Dịka ha na- eme na mbụ , ndị Naịjirịa nwetara ọtụtụ ohere ma were aka ha gbafusie ha niile n’ otu n’ otu , site n’ aka Akinkunmi Amoo na nkeji nke iri na asaa .
Nkeji atọ n’ ihu , Wisdom Ubani jiri nwa ntakịrị ihe gbafuo bọọlụ agbara ya site na adọba , a gbaa .
Naijiria kara ịkwụ ụgwọ bọọlụ niile ha gbafusịrị dịka mba ahụ si ọwụwa anyanwụ Afrịka were bịa gosiri ha na ha abịaghị egwu ọnwa mana obi ruru ndị Naịjirịa ala dịka ha gbafuru bọọlụ ahụ .
Oche goolu ndị Uganda , Jack Komakech , chere bọọlụ Fawaz na Ubani ka ọ fọdụrụ nkeji abụọ ka ọkara nke mbụ gwụ .
Na nkeji nke iri ise na asatọ , Andrew Kawooya gbara bọọlụ kụrụ n’ ọnụ goolu Sunday Stephen site na adọba agbaa .
Ma na nkeji nke iri na asaa , ndị Uganda bụ na- esi ọnwụ imeri asọmpi ahụ nyere goolu site n’ aka John Alou bụ onye ewebatara ewebata dịka oji isi manye bọọlụ ahụ n’ ọnụ goolu .
Dịka nkeji abụọ gasịrị , Ubani gbafuru ọmarịcha bọọlụ ọzọ o nwetara ebe ọ fọdụrụ nanị oche goolu ka ọ kpaa were nye goolu .
Mana na tupu ịgbabie anya , Ibraheem Jabaar jiri anya oji ahụ ụzọ ka egbe hụ bọọlụ ahụ Olakunle Olusegun gbara ya , were gbakpunye ya n’ ọnụ goolu dịka oche goolu ndị Uganda na- amachapụta n’ ike .
Nkeji ole na ole , shọọtụ Ubani bụ nke Komakech kụpụrụ dịka bọọlụ ahụ bịaziri na ngwụcha .
Mba Angola soro Naijiria bụrụ ndị si ná otu A were pụta dịka ha jiri ọkpụ anọ asatara nanị abụọ were merie mba Tanzania , ndị n’ ebu ya bụ iko , ma bụrụkwa ndị jiri nkata kporo goolu iri na abụọ dịka ha emerighị otu asọmpi .
Ụbọchị Wednezdee , Naijiria na ndị nke abụọ na otu B , bụ nke a ga- amata tata n’ etiti Cameroon na Senegal ma ọ bụ Guinea na Morocco , ga anwalee maka ndị ga- eru agba nke ikpe azụ .
Ozi Buhari maka Ụbọchị Emume Mbilite N’ ọnwụ Kraịst
E sonyere m ndị Naịjirịa , kachasị ndị otu Kraịst na mmemme nke mbilite n’ ọnwụ Kraịst nke afọ puku abụọ na iri na iteghete .
Emume a bụ emume dị oké mkpa na ndụ ndị ụka ma na- egosi nzọpụta Chineke zọpụtara mmadụ , mmeri nke ìhè n’ ebe ọchịchịrị dị , olileanya ebe olileanya na- adịghị na mmeri ezi ìhè meriri ajọ ihe .
Emume ndị ụka a na- egosi mbilite n’ ọnwụ nke Jizọs Kraịst , bụ oge dị mma iji ñomie ndụ ịhụnanya , ịchụàjà , mgbaghara , mwedanala , obi isi ike na ntachiobi , nke dị n’ ime Kraịst ma bụrụkwa nke o gosipụtara n’ oge ọ nọ n’ ụwa .
Ka anyị were oge mmeri a were gosi ịhụnanya nye ndị agbataobi , ma nyere ndị chọrọ enyemaka n’ etiti anyị .
Ala anyị nọ n’ ihe anya mmeri maka ogbugbu , ntọrọ mmadụ na ịmebisi ihe bụ nke megasịrị n’ ọtụtụ steeti n’ oge na- adịghị anya .
Ihe ndị a ekwesịghị ịdị .
Anyị ga- agba mbọ hụ na anyị jikọrọ ọnụ dịka nwanne na ezi agbataobi nke kwesịrị ịdị n’ etiti ezi ụmụafọ ala anyị .
Anyị agaghị ekwe ka ndị ndị ọjọọ nọ n’ ime obodo anyị tinye nkewa n’ ezi mmekọrịta na udo dị n’ etiti anyị .
A mara m site na mkparịta ụka mụ na ndị isi ọlụ nchekwa , ndị gọvanọ steeti , ndị o metụrụ na obodo ọgbaghara ndị a dị , na ụmụ Naijiria bụ otu n’ ọgụ megide ajọ ihe .
Ọchịchị a ga- eme ihe niile o nwere ike iji hụ na o nyere ndị ọlụ nchekwa ala anyị akọrọmgwa na ezi nkwado iji hụ na ha buru agha megide ihe ahụ niile na- echere ọnọdụ obodo anyị aka mgba .
Anyị agaghị ekwe ka ndị na- achọ ihe ọjọọ na ọnwụ merie ala anyị .
N’ anya m , ala anyị ga- emeri ha-ndị ohi , ndị omekome , ndị nrọ na ndị ọzọ dị otú a .
N’ Emume a dị nsọ , a na m arịọ ụmụ Naijiria ka ha nọgidesie ike n’ ekpere ka udo na ezi nchekwa were laghachi n’ akụkụ ala anyị niile .
A na m arịọ ụnụ ka ume ghara ịkoropụ ụnụ maka ọdịnihu obodo anyị mara mma oge anyị na- eme ihe kwesịrị n’ udo .
Anya mmiri ga- adị n’ abalị , mana iti mkpu ọṅụ ga- adị n’ ụtụtụ .
E jighị m ohere nke abụọ ụnụ nyere site na ịtụnyere m nke ugboro abụọ egwuri egwu , kachasị olileanya nke ọtụtụ ụmụ afọ n’ ebe idozi ezi ọnọdụ nchekwa , ọnọdụ akụnụba na ịmerị mago mago dị .
Ọrụ nke ọchịchị a dịka a na- akwado iwere ọchịchị a gaa n’ ogogo ọzọ , bụ ka anyị na- egosi ezi ọchịchị , nke onye ọ bụla n’ agbanyeghị ekpemekpe ma ọ bụ ebe onye sịrị bịa nwe ike ibi n’ udo , rụọ ọrụ ma ga n’ ihu ; ebe ndị ji ọnọdụ ọchịchị ga- azara ọnụ ha , ndị na- emebi iwu abụrụkwa ndị ikpe mara .
Ọzọ kwa , a na m ekele ụmụnne anyị ndị otu Kraịst na Naijiria na mba ụwa niile ekele n’ emume mbilite n’ ọnwụ nke Jizọs Kraịst .
Bishọọpụ Nwokolo Agbapee Ụlọ Ụka Ọhụụ n’ Ọnịtsha
Obodo bụ nnọ sọ añụrị , dịka a nọrọ nso nso a wee gbapee ụlọ ụka ọhụụ Emmanuel Anglican Church dị n’ Onitsha , nke steeti Anambra .
Ya bụ mmemme mgbape bụ nke e mere site n’ aka bishọọpụ ụka Angịlikan na dayọsiisi Niger , bụ Rt .
Rev .
Owen Nwokolo , ma bụrụkwa nke isiokwu ya bụ " Dedication of Prestigious Sanctuary ” nke pụtara ' Mgbape Ụlọ Nsọ Dị Ukwuu ' .
Oke mmemme mgbape ah bụkwa nke dọtara ọtụtụ ndị e ji okwu ha agba ìzù na steeti ahụ , ndị ndú òbòdò , ndị selitere isi n’ ọrụ gọọmenti , ndị na- egwu okwe ndọrọndọrọ .
Na nkenke okwuchukwu ya na ya bụ mmemme , bishọọpụ Nwokolo , onye dịrịlarịị na mbụ gọzie ya bụ ụlọ nsọ na ihe ndị e ji efe òfùfè na ya , mere ka a mara na obi Chineke jupùtara n’ ịhụnanya , ọmaiko na ebere , ma dịkwa njikere mgbe ọbụla ịnabata ndị ọbụla ji obi gheere oghe wee bịakute ya .
Ọ kpọkuru ndị ụka ka ha na- eso Chineke aga ogologo ụbọchị niile nke ndụ ha , iji nata ngọzị ya bara ụba nke ukwuu .
O tòkwara ndị ụka Aglịkan na mpaghara Ọnịtsha maka ya bụ agadaga ụlọ nsọ , bụ nke ọ kọwara dịka ụlọ nsọ Chineke kwesiri ekwesi , ma mekwazie ka a mara na ọbịabịa ahụ ndị wetara oziọma bịara n’ Ọnịtsha wetàrà ọtụtụ ngọzị na ezi ihe , bụ nke ọ dụrụ ha ka ha jigidesie ike .
Na ntụnye nke ya , onye Chanselọ nke dayọsiisi Niger , bụ maazị Nnamdi Ibegbu mere ka a mara na ọ bụ n’ ahọ 1957 ka a tọrọbụrụ okwute ntọala nke ya bụ ụlọ ụka , ebe okwute ntọala nke ọhụụ bụ nke a tọrọ n’ ahọ 2006 , site n’ aka onye jibụ ọkwa bishọọpụ na dayọsiisi Niger , bụ Rt .
Rev .
Ken Sandy Okeke .
O tokwazịrị ndị gbara mbọ n’ ụzọ dị iche iche iji hụ na ya bụ ọmarịcha ụlọ ụka bụ nke kwụụrụ n’ oge dịka oge a .
N’ okwu nke ya , onye malitere ya bụ ọrụ , ma bụrụkwa Ashịdikin nke Ọnịtsha South Ashịdikinri , bụ Venerebụụl Josiah Ọfọegbu kwuputara na obi bụ ya nnọ sọ añụrị banyere mgbape ya bụ ụlọ ụka , bụ nke o kwuru na ọ bụghị ihe dị mfe oge a malitere ya ; ebe onye nke rụchapụzịrị ya , bụ ụkọchukwu nọzị ebe ahụ ugbu a ma bụrụkwa Ashịdikin nke Inland Town Ashịdikinri , Venerebụụl Joseph Nweke megasịrị ka a mara ndị ụkọchukwu rụgoro ọrụ na ya bụ ụlọ ụka , ma tòó ha n’ ihi ntụnye ha , ọbụnadị dịka o kpere ka Chineke gọzie ha niile n’ otu n’ otu .
Ụfọdụ n’ ime ndị dị iche iche sonyere na ya bụ oke mmemme gụnyere : eze ọdịnala Ọnịtsha , bụ Igwe Nnaemeka Alfred Achebe , onye na- anọchite anya ọgbọ nta nkwàdo Ọnịtsha Nọọtụ n’ ụlọ ọgbakọ omebe iwu steeti Anambra , bụ maazị Chigbo Enwezọr , ndị otu Agbalanze na Otu Ọdụ nke Ọnịtsha , tinyere imirikiti ndị ọzọ .
' Operation Kpochapụ ' Nke Abụọ Ga- Echighata n’ Anambra -- Obianọ
Aka na- achị steeti Abambra bụ gọvanọ Willie Obianọ emeela ka a mara na otu n’ ime atụmatụ ibu agha megide ndị omekome , bụ nke a kpọrọ ' Operation Kpochapụ ' agba nke abụọ ya ga- amalitekwa na steeti ahụ oge adịghị anya .
Gọvanọ mere ka a mara nke a oge ọ gara ịkasì ndị ezinaụlọ ọnyeisi ọchịchị obodo Nimo , bụ maazị Anthony Igboka lagoro mmụọ obì na be ya dị na Nimo , n’ okpuru ọchịchị Njikọka nke steeti ahụ .
Gọvanọ Obianọ katọrọ dịka nke jọgburu onwe ya , ogbugbu ahụ e gburu ya bụ nwa amadi site n’ aka ndị agameebù , bụ ndị jiri egbe wee sụọ ya kọtọkọtọ n’ ahịa Oye Nimo n’ abalị iri na isii nke ọnwa Epure .
O mere ka a mara na ndị ọrụ uwe ojii na ndị ọrụ nchekwa ndị ọzọ na- eleba anya ma na- eme nnyocha banyere ogbugbu ahụ , iji nwụchikọọ ndị arụrụ ala ahụ kụrụ ya bụ akụmakụ .
O kwuputara na atụmatụ nchekwa na steeti ahụ ka bụkwa nke kacha mma n’ ala Nigeria gbaa gburugburu , ma sịkwazie na a ga- anwụchikọrịrị ndị ahụ , na- agbanyeghị ebe ha zòrò ma ọ bụ ogologo oge ole o werè .
Gọvanọ Obianọ gakwazịrị n’ ihu kwuo na e nweghị ebe mgbaba ma ọ bụ ebe nzuzo ọbụla dịịrị ndị omekoomè na steeti ahụ , ma kwukwazịe na atụmatụ ' Operation Kpochapụ ' ahụ ga- enye aka n’ ụzọ dị ukwuu ikpochapụ ndị arụrụ ala ahụ , bụ ndị jikwa nwayọ nwayọ arịpụtasịkwa ọzọ ugbu a .
N’ okwu nke ya , onye na- anọchite anya ọgbọ nta nkwàdo Njikọka nke abụọ n’ ụlọ ọgbakọ omebe iwu steeti Anambra , bụ maazị Pete Ibida kwùrù na ndị ọgbọ nta nkwàdo ya na ndị Nimo niile na- ekele gọvanọ Obianọ maka itinye ọnụ ozigbo na ya bụ okwu ma mekwa ihe pụtara ìhè banyere ya , ọ kachasị ịmapụta ego dị nde Naịra ise dịkwa ụgwọ ọrụ dịịrị onwe ọbụla ga- agba ezi àmà a pụrụ iji nwụchikọọ ndị ahụ gburu ya bụ nwoke
O tòkwàrà gọvanọ n’ ihi ndị òtù dị iche iche o zitegooro ha kemgbe ihe ahụ mere , na- agbanyeghị na ọ nọghị nso oge ahụ , ma kwekwazie nkwà na ha ga- aga n’ ihu n’ ezi nkwado ahụ ha na- enye ọchịchị ya , iji wee gaa n’ ihu n’ ọrụ ọma dị iche iche o ji n’ aka na steeti ahụ .
Dayọsiis Angịlịkan n’ Awka Ebuliela Ụfọdụ Ndị Ụkọchukwu n’ Ọkwa
Ụka Angịlịkan na dayọsiisi Awka ebuliela ụfọdụ ndị ụkọchukwu na dayọsiisi ahụ n’ ọkwa dị iche iche iji wee gaa n’ ihu n’ ịgbasa oziọma alaeze Chineke .
Nke a bụ nke e mere site n’ aka bishọọpụ ụka Angịlịkan na dayọsiisi ahụ , bụ ' Rt .
Rev ' d ' .
Alexander Ibezim , ma bụrụkwa nke weere ọnọdụ n’ ụlọ ụka " Cathedral Church of St .
Faith " dị n’ Awka na steeti Anambra .
Oke emume ahụ bụkwa nke dọtara ọtụtụ mmadụ sitere n’ ebe dị iche iche wee bịa , nke gụnyere ndị bishọọpụ , ndị ụkọchukwu , ndị chiri echichi ụkà , ndị ọrụ gọọment na ndị ọzọ e ji okwu ha agba ìzù .
Mmadụ ise n’ ime ndị ụkọchukwu ka e buliri n’ ọkwa ' Canọn ' ebe otu onye ọzọ ka e siri n’ ọkwa ' Canon ' bulie n’ ọkwa ' Venerable ' .
N’ okwu ya dịka ọ na- eguzobe ndị ahụ n’ ọkwa ọhụụ ahụ , bishọọpụ Ibezim mere ka ha mara na ọkwa ahụ chọrọ mweda n’ ala , nnọgidesi ike n’ ekpere na ijere Chineke na mmadụ ozi , ma kpọkuo ha ka ha na- enyòchagharị ndụ ha oge niile iji mara ma ha kà nọzịkwa n’ okwukwe ma nwezukwa ihe niile a chọrọ n’ aka ha dịka ndị ọrụ ụka .
O chetaara ha na ndị mmadụ na- ele omume na usoro obibi ndụ onye na- ezi ha oziọma anya mgbe ọbụla iji mara ụdị mmadụ ọ bụ , ma dụkwazie ha ọdụ ka ha gbaa mbọ hụ na ihe ha na- ekwu n’ okwuchukwu bụkwa ihe ha na- emeputa n’ omùme , iji mee ka ndị mmadụ kwere n’ oziọma Chineke bụ nke a na- akụghị mmiri , ma site na ya nwee nzọpụta zuru òkè .
Na mbụ n’ okwuchukwu ya , bishọọpụ dayọsiisi Isukwuato-Umunochi lagoro ezumike nka , bụ bishọọpụ Sam Chukwuka , ónyé okwuchukwu ya gbadòrò ụkwụ na " ụlọ ụka na- aga n’ ihu " ( the church matches on ) kwuru na ọ bụ ọrụ kara dị elu ka e kenyegoro ndị ahụ , ma gwa ha ka ha mee ka mmekọrịta ha na Chineke na mmadụ ibe ha dị ọhụụ , ma gharakwa iduhiè ìgwè atụrụ Chineke nna ranyere ha n’ aka .
O nyekwara ndị ahụ ndụmọdụ ka ha were oge , ihe ndị bara ha urù , ọgụgụ isi na ihe niile ha nwere wee jeere Chineke ozi ma kụtakwara Christ mkpụrụ obi , bụ nke o nyegoro ha ikike na ndụmọdụ ime , ọ bụnadị dịka ọ gwara ha ka ha ghara ikwe ka ihe ọbụla rafuo ha .
Ụfọdụ n’ ime ndị ahụ e buliri n’ ọkwa , nke gụnyere ' Venerable " Christian Okafor na '' Rev .
Canon " Charles Chukwurah , ndị kwuru okwu n’ aha ndị ọzọ , kelèrè Chineke maka ọkpụkpọ òkù ọ kpọrọ ha nakwa mbuli elu ahụ , ma rịọkwazie Ya ka ọ gaa n’ ihu inyere ha aka na inye ha ike ha ga- eji wee jeere Ya ozi otu o siri kwesi .
Ha kwekwazịrị nkwà ịga n’ ihu n’ iji obi ha rụọọrọ Chineke nna ọrụ dịka ọkpụkpọ òkù ha siri dị , iji dubàá ndị mmadụ n’ alaeze ma sorokwa keta òkè na ya bụ alaeze ebighi ebi na mgbe ikpeazụ .
N’ iguzobe n’ ọkwa ahụ , e dukwara ndị ahụ n’ iyi nrube isi nyéré Chineke nakwa nzere akwamiko nwoke na nwoke , na nkè nwoke dapụta ma ọ bụ nwaanyị dapụta , a pịachara .
A nọrọ na ya bụ mmemme wee bụọ ọtụtụ abụ dị iche iche site n’ aka ndị ọbụ abụ na ya bụ dayọsiisi , ma tekwazie egwu itò Chineke .
Obianọ Akpọkuo Ndị Igbo Ka Ha Na- Akwàlite Njirimara Ha
Aka na- achị steeti Anambra , bụ gọvanọ Willie Obianọ akpọkuola ndị Igbo n’ ụwa gbaa gburugburu ka ha na- akwàlite omenala na njirimara ha .
Gọvanọ Obianọ kpọrọ oku a n’ Ogidi na mmemme Ito Arọ , bụ otu n’ ime mmemme e jiri mara ndị obodo ahụ , ma bụrụkwa nke weere ọnọdụ n’ ụlọ ezumeezu Ogidi dị n’ okpuru ọchịchị Idemili North na ya bụ steeti .
Ọ kọwapụtara mkpà ọ dị ka ndị Igbò na- akwàdo omenala ha , na- emeputa ha nke ọma ma na- echetakwa mmadụ mgbe ọ dị ndụ , karịa ịkwanyere onye ahụ ùgwù enweghị isi mgbe ọ nwụchagòrò .
O bunyere eze ọdịnala obodo ahụ ụkpa ekele , ya na ndị ọzọ niile nyere aka n’ ịchịkọbà na ịhazi oke emume ahụ , ma kpọkukwazie ha ka ha jide ka ha ji , ọbụnadị dịka ọ kpọkùrù ndị Igbo ka ha were omenala ha kpọrọ ihe ma ghara ikwe ka nke ọbụla n’ ime ya fuo ma ọ bụ nwụọ .
N’ okwu nke ya , eze ọdịnala Ogidi , bụ Igwe Alex Ọnyịdo kọwara na mmemme ahụ bụ nke tegoro aka ndị obodo ahụ jiri mebe ya , bụkwa nke ha mechara gbahapụ ya nwa oge , ma kwuo na ya bụ mmemme gbànyèrè mgbọrọgwụ n’ òtù ọgbọ dịka ọ dị n’ ala Igbo .
Ọ sị na otu ọgbọ n’ obodo Ogidi bụ nnọọ nke na- ada ụda nke ukwuu , ma bụrụkwa nke wetegoro ọtụtụ mgbanwe n’ obodo ahụ dịka o siri metụta nrube isi , mmepe obodo na ịmà aka n’ ime ezi ihe dara ụda , ọ kachasị n’ ebe ndị ntorobịa obodo ahụ nọ .
A nọrọ na mmemme ahụ were kwanyere mmadụ ruru nàrị ise na asatọ ùgwù bụ ndị nọ n’ agbata ahọ iri asatọ wee ruo ahọ iri iteghete , sitere na mpaghara anọ mejùpùtara Ogidi , nke gụnyere : Uru , Ezinkwọ , Ikenga na Akananọ .
Guinea Emerie Ugo Ọlaedo
Mba Guinea na Naijiria lụrụ ọgụ ka nwoke n’ ime nkeji iri na iteghete na asọmpi mbụ nke na- eso nke ikpeazụ n’ egwuregwu Iko Mba Afrịka na- aga n’ ihu na Tanzania .
Nkea butere penariti dị ogologo nke kwụsịrị oge Ogaga Oduko gbaliri nke ya n’ eluigwe mere ka Syli Nationale nke Obere gaa n’ ihu na- agbata nke ikpeazụ ụbọchị ụka n’ agba nke iri na atọ egwuregwu ahụ .
Dịka ha na- emerị n’ oge mbụ site n’ ụbọchị egwuregwu ahụ bidoro , ndị egwu bọọlụ Naijiria ejighị ohere ha nwere were kpọrọ ihe nke ha kara iji gosi na ha bụ ọkaibe tupu egbuzuo bọọlụ , nkea mere ha jiri were isi ha were kwụọ ụgwọ ya na penariti dịka ha agaghị ebutezi ọlaedo dịka aha ha siri dị mana ga- azọzi ọla nchara .
Onye na- agba n’ ihu , Wisdom Ubani , kwesịrị ime nke ọma site na ịgbanye ohere goolu abụọ o nwetara n’ ọkara nke mbụ , mana dịka ọ na- akpụ ka ejule , ohere ndị a gafere .
Guinea site n’ aka Bah Algassime na Toure Momo tụfukwara ohere nke ha .
Dịka nkeji asaa gasịrị n’ ọkara nke abụọ , Ubani gbafuru bọọlụ ọzọ nke bụ na nwanyị dị ime ga- abanye bọọlụ ahụ n’ ọnụ goolu .
Dịka ọ na- eme otú awa , Algassime nọrọ ebe tere aka were gbaa shọtụ oche goolu Sunday Stephen chere , ebe bọọlụ nke Toure Alya kụrụ n’ ọnụ goolu na nkeji nke iri isii na isii .
Na nkeji nke iri asaa na abụọ , Ubani nwetara onwe ya ọmarịcha ohere mana ọ gbafukwara ya bụ bọọlụ .
Dịka ọ bụzi penariti ga- egosi onye meriri , Bangoura Alya , Toure Alya , Conte Aboubacar , Bangoura Sekou , Keita Ahmed , Bangoura Mahmoud , Bah Algassime , Fofana Ibrahima , Dado Ibrahima na Soumah Mohamed jiri nwayọọ gbakpunye penariti nke ha n’ ọnụ goolu , ebe Ogaga Oduko gbafuru nke ya ka Ibraheem Jabaar , David Ishaya , Olakunle Olusegun , Clement Ikenna , Olatomi Olaniyan , Shedrack Tanko , Fawaz Abdullahi , Wisdom Ubani and Samson Tijani nyechara goolu nke ha .
Mpụtara a gosiri na Naijiria , bụ ndị nwetagoro akwụkwọ Iko Mba Ụwa nke Afọ Puku Abụọ na iri na iteghete maka Ụmụ Okorobịa na- erubeghị afọ iri na asaa na Brazil , ga- agba asọmpi nkasi obi ụbọchị Satọdee nke a ga- eji mara ndị bụ ndị nke atọ .
Anambra Ga- Achọ Ijeri Abụọ Maka Ụgwọ Ọrụ Opekatampe
Aka na- achị Anambra Steeti , Gọvanọ Willie Obiano , ekwuola hoohaa na steeti ahụ ga- achọ ijeri naira abụọ n’ ọnwa ọ bụla iji were kwụọ ụgwọ ọnwa opekatampe ọhụrụ .
Ọ kwusịrị ike bụ njikere gọọmenti ya dị iji were bụrụ ndị mbụ ga- akwụ ụgwọ ọrụ opekatampe ọhụrụ ahụ nye ndị ọlụ n’ ala anyị maka ma onye ọrụ kwesịrị ụgwọ ọrụ ya .
Ọ sịrị na steeti ga- akwalite ego ndị ahụ ha na- enweta n’ ime steeti ahụ iji were kwadoo ije ozi a dị oké mkpa .
Obiano bụ onye mere ka amata nkea na nzukọ ya ndị isi mgbasa ozi mere n’ ogige ya dị na Aguleri , na ọchịchị ime obodo Anambra East na steeti ahụ .
Ọ kwuru na ibido ịkwụ ụgwọ ọrụ opekatampe ọhụrụ ahụ ga- etinye ihe karịrị ijeri naira abụọ n’ elu ego ụgwọ ọrụ gọọmenti steeti ahụ na- akwụ n’ ọnwa ọ bụla .
Obiano kwuru na ọ ga- akwụ ụgwọ ọrụ opekatampe ọhụrụ ahụ dịka o kwere ndị ọrụ nọ steeti ahụ nkwa n’ oge ntụliaka .
Ọ gara n’ ihu were kwuo mkpa ọ dị ịbulite ego gọọmenti na- enweta na steeti ahụ n’ ihi na nkea ga- eme ka gọọmenti nwee ike were rụọ ọrụ ndị ọzọ na- ebute mmepe .
Obiano kwuru na ngwa ngwa ọ kwụchara ụgwọ ọnwa opekatampe ọhụrụ ahụ , ọ ga- agbata ọsọ enyemaka na ụlọ ọrụ redio nke steeti nwe .
A Gbapeela Okporo Ụzọ Ọhụụ Ndị Ojoto Rụrụ , Nye Ya Aha Ọhụụ
Ndị obodo Ojoto dị n’ okpuru ọchịchị ' Idemili South ' agbapeela okporo ụzọ ọhụụ ha rụrụ , bụ nke na- azabụ okporo ụzọ St .
Barnabas , ma bàgharịzie ya aha ka ọ bụrụzie okporo ụzọ " Eze Oranyelu '' .
Ya bụ ọmarịcha okporo ụzọ ndị obodo ahụ jiri aka ha rụrụ onwe ha , bụ nke kilomita ya dị atọ na ụma ise ka e kwuru na o riri ego karịrị nde Naịra iri isii na ise , ma bụrụkwa nke a gbapere site n’ aka eze ọdịnala obodo ahụ , bụ Igwe Gerald Mbamalu , onye ọ bụ aha ótútú ya ka a bàgharịzịrị ya bụ ụzọ .
Ọrụ ngo okporo ụzọ ahụ bụ nke a tụpụtara site n’ aka òtù " Ojoto South Development Union " , bụ òtù jikọtara mpaghara Ojoto Obo-Ọfịa n’ okpuru òtù Ojoto Akanasatọ Union ( OAU ) , ma bụrụ nke ogologo ya kwụsịrị n’ agbata okè Ojoto na Ọba .
N’ okwu ya dịka ọ gbapechara ya bụ ụzọ , Igwe Mbamalụ kọwapụtara mkpa ọ dị obodo na gọọmenti ijikọ aka ọnụ n’ ihe gbasaara mmepe òbòdò na mwunye ihe dị iche iche e ji enyere ndụ aka .
Na ntụnye ha n’ otu n’ otu , onyeisi ọchịchị obodo ahụ , bụ maazị Edwin Umeghalụ nakwa onyeisi òtù " Ojoto South Development Union " bụ maazị Chukwudi Maduabum kọwara na ihe kpaliri ha ime nke ahụ bụ mkpa ọ dị iweta mmepe dịkọrọ ọnụ na ya bụ obodo , na itinyekwu aka na mbọ ọchịchị steeti ahụ na- agba n’ ihe gbasaara mmepe ime òbòdò .
Ụfọdụ ndị mmadụ selitere isi n’ obodo ahụ , nke gụnyere nwaanyị mbụ jiri ọkwa dịka Rektọ nke ụlọ akwụkwọ " Federal Polytechnic Oko " , bụ Injinia Dọkịta Francisca Nwafụlugo tinyere ndị ọzọ , tòrò eze ọdịnala obodo ahụ na ndị ọzọ tinyere aka na ya bụ ọrụ maka ịchọpụta ma tinye uche n’ ihe so na ndị kacha bụrụ mkpa dịịrị obodo ahụ .
Ọba Akwụkwọ Kenneth Dike Emerùbe Ụbọchị Akwụkwọ Na Mba Ụwa
Dịka mba ụwa merubere mmemme ụbọchị akwụkwọ nke ahọ 2019 , ọba akwụkwọ steeti Anambra , bụkwa nke a maara dịka ọba akwụkwọ Kenneth Dike dị n’ Awka emerùbela nke ya n’ ụzọ pụrụ ichè .
Oke ụbọchị ahụ bụ nke ya bụ ọba akwụkwọ jiri mmemme dị iche iche wee merùbe , malite n’ ịga leta ndị nọ n’ ụlọ mkpọrọ wee ruo n’ ịchịkọba oke ọgbakọ n’ ụlọ ezumeezu nke ya bụ ọba mmụta dị n’ Awka .
N’ okwu ya n’ ụlọ mkpọrọ ' Anambra State Prison Command ' dị n’ Amawbia ' bụ ebe ọ nọrọ wee bunye ndị nọ n’ ụlọ mkpọrọ ahụ akwụkwọ na ihe dị iche iche e ji akwàlite mmụta ; onye ji ọkwa dịka onyeisi ọba akwụkwọ ahụ , bụ dọkịta Nkechi Udeze kọwara mmụta dịka ihe dị oke mkpa na ndụ mmadụ nakwà ụzọ pụtakarịchara ìhè a pụrụ isi kwàlite ezi mgbanwè na mmepe òbòdò .
Ọ mere ka a mara na mmụta na- emepe anya , na- emepe ụzọ , na- anụcha mmadụ , na- emekwa ka mmadụ bàá urù n’ obodo , tinyere ọtụtụ ihe ndị ọzọ ọ pụrụ ime na ndụ mmadụ .
Ọ kpọkùkwazịrị ndị ahụ nọ n’ ụlọ mkpọrọ ka ha were ịgụ akwụkwụ kpọrọ ihe , were ya gbanwèé ma werekwa ya mụta ihe ndị ga- enyere ha aka ịbara onwe ha na obodo ha urù ma ha mechaa pụta n’ ụlọ mkpọrọ ahụ , dịka ụfọdụ ndị nọgoro n’ ụlọ mkpọrọ mère .
Na nzaghachi dịka ọ na- anabàtá ihe ndị ahụ , onye ji ọkwa ' Superintendent ' n’ ụlọ mkpọrọ ahụ , bụ maazị Christian Udeagwụ , onye kwuru okwu n’ aha osotè onye ' Controller ' ya bụ ụlọ mkpọrọ , bụ maazị Edwin Akabụeze tòrò ọba mmụta ahụ maka agadaga onyinye akwụkwọ na akụrụngwa mmụta ahụ , ma dụọkwa ndị ahụ nọ n’ ụlọ mkpọrọ ka ha tinye ha n’ ọrụ nke ọma .
O chetaara ha na ụwa na- emezịkwa mgbanwe , ma mee ka ha mara na ọ bụzịkwa mmụta na- achị ugbu a , ọbụnadị dịka ọ kpọkùrù ha ka ha were ịgụsi akwụkwọ ike wee kpọrọ ihe n’ ihi na onye amaghị akwụkwọ n’ ọgbara ọhụụ a , ihe kwàrà ya nke ukwuu .
E buruzịkwara ya bụ oke mmemme wee gaa n’ ụlọ ezumeezu nke ọba mmụta ahụ , bụ ebe a nọrọ wee mee emume ịgụ akwụkwọ , inye nkuzi na ihe ndị ọzọ e ji akwalite mmụta .
N’ okwu ya n’ ebe ahụ , onyeisi oche na mmemme ahụ , ma bụrụkwa onye so n’ òtù nlekọta nke ' All Progressives Grand Alliance ' ( APGA ) , bụ maazị Benjamin Oyedeji , kpọkuru ụmụakwụkwọ ka ha na- agusi akwụkwọ ike , ma na- agụ akwụkwọ maka na ha chọrọ ịmụta ihe iji tụnyekwa ụtụ nke ha na ndozi na mmepe òbodo , karịa ịgụ akwụkwọ naanị ka ha were mee nke ọla n’ ule , bụ nke o kwuru na mgbe ọ gasịrị , onye ahụ echezọọ ihe niile ahụ ọ gụrụ n’ otu ntabì anya .
Naijiria Agbara Aka Ihe Olu
N’ agbanyeghị ohere niile ha nwere , Naijiria gbara aka ihe olu lata dịka egwuregwu ndị na- erubeghị afọ iri na asaa na mba Afrịka bịara n’ isi njedebe tata na Tanzania .
Naijiria ka ndị Angola jiri ọkpụ abụọ asatara nanị otu were merie dịka mba abụọ a zọrọ ndị nke atọ na Satọdee .
N’ agbanyeghị mmeri a , Ugo Ọlaedo Naijiria ga- esonye na nke mba ụwa niile na Brazil .
Ndị na- ahazi ndị egwu bọọlụ Naijiria ga- enwe isi ọwụwa maka ebe mmiri siri wee baa n’ opi ụgbọgụrụ ka goolu ndị Naịjirịa na- enye siri were gbadaa dịka egwuregwu ahụ na- aga n’ ihu .
Na mbụ , ha jiri otu goolu merie Tanzania na asọmpi enyere goolu iteghete , were penariti merie Angola , ma jisi ike gbata onye laba onye laba dịka ha na Uganda gbara onwe ha otu ọkpụ otu ọkpụ , Guinea meriri ha na penariti ; ebe ndị Angola mechiziri akwụkwọ .
Otu a ka o siri bịa n’ isi njedebe maka otu egwuregwu bọọlụ bụ ndị nwere ọtụtụ ohere mana gbafusie ya , n’ agbanyeghị ohere juru eju ha nwere , na akwụkwọ ọbara ọbara ndị Angola nwetara mere ha jiri dị mmadụ iri gbachaa nkeji iri atọ na anọ fọdụrụ , Ugo Ọlaedo emenwughị ihe ọ bụla .
Ebe Olatomi Olaniyan , Tijani na Charles Etim gbaliri bọọlụ ha elu oge ha nwetara ohere ịnye goolu , onye kacha nye goolu n’ egwuregwu a bụ Osvaldo Capemba jiri isi nye goolu n’ oghere mbụ Angola nwetara mana Wisdom Ubani sara goolu ahụ ka nkeji abụọ gasịrị .
Ka ha sachara goolu ahụ , ndị Naịjirịa ejighị ohere ha nwetara ọzọ mere ihe n’ ime asọmpi ahụ , kama ha nọ na- agbafusị bọọlụ ha .
Kama nkea , Andre Sebastio Zito nyere goolu abụọ nke ndị Angola n’ ohere ọma ọzọ ha nwere na nkeji nke atọ dịka ọkara nke abụọ bidochara , mana n’ agbanyeghị lịkalịka niile ha gbara , Naijiria enweghị ike ime ihe ọ bụla na nkeji ndị ọzọ fọdụrụ .
N’ ụbọchị ụka , Cameroon jiri ọkpụ ise merie mba Guinea na asọmpi ikpeazụ ha jiri bụrụ ọkaibe n’ egwuregwu Afrịka maka ndị na- erubeghị afọ iri na asaa ka ha na mba Guinea gbachara onye ha onye laba onye laba .
Obodo anọ ndị a ga- anọchitezi anya Afrịka n’ Iko FIFA na Brazil n’ afọ a .
Ịgụ Akwụkwọ N’ efu nke PTDF
Mmadụ dị puku iri na iteghete , narị atọ na iri abụọ na atọ tinyere akwụkwọ maka ịgụ akwụkwọ n’ efu na mba ofesi nke afọ puku abụọ na iri na iteghete na puku abụọ na iri abụọ nke ụlọọrụ PTDF na- achịkọba .
N’ ọnwa Novemba afọ gara aga , PTDF kpọrọ òkù ka ụmụ Naijiria tozuru tinye akwụkwọ maka ịgụ akwụkwọ n’ efu a nke ha na ndị mahadum dị na Britain , Germany na France ha na ụlọọrụ PTDF nwere ezi nkwekọrịta .
Oge itinye akwụkwọ bụ izu isii mere ka ụlọọrụ PTDF nweta akwụkwọ site n’ aka mmadụ puku iri na iteghete , narị atọ na iri atọ .
Ụlọọrụ ahụ kwuru n’ Abuja na mmadụ puku iri na ise , narị asatọ na iri abụọ na abụọ tinyere akwụkwọ maka ịgụ M. Sc .
, ebe mmadụ puku atọ , narị ise na otu tinyere akwụkwọ maka PhD na mba ofesi .
E kwuru na nwale nke ajụjụ ọnụ maka ndị a họpụtara n’ otu abụọ ndị a ga- adị site n’ ụbọchị iri abụọ na iteghete nke Eprel were ruo ụbọchị iri nke ọnwa Mee , afọ puku abụọ na iri na iteghete n’ ebe ndị ahụ ewepụtagasịrị n’ ala anyị .
Ihe gọọmenti etiti jiri were guzobe otu a bụ maka ọjụjụ ndị na- egwupụta mmanụ na mba ụwa jụrụ ịkụziri ụmụ Naijiria ihe ha ma gbasara otu na akarọngwa eji egwupụta mmanụ ọtụtụ afọ ka Naijiria chọpụtachara mmanụ .
Ebumnobi bụzi ka azụpụta ụmụ afọ Naijiria ga- ewere ọnọdụ odudu ma chịa isi n’ ụlọ ọrụ a bụ nke ndị ọcha nọ n’ isi ya , nke ga- eme ka ndị nọrọ n’ ịhazi na idozi ụlọọrụ ahụ .
Nguzobe otu a n’ afọ otu puku , narị iteghete na iri asaa na atọ , nke bidoro ọrụ n’ uju n’ afọ puku abụọ , bụ ụkwụ mbụ gọọmenti etiti zọpụrụ itinye ihe ndị ahụ ga- ebute mmepe ụlọọrụ mmanụ ala anyị .
Ịgụ akwụkwọ n’ efu nke ụlọọrụ a nọrọ n’ afọ gara aga zụọ ma wepụta ndị mara nke ekwe na- akụ n’ ụlọ ọrụ mmanụ ala anyị .
Ụzọ ebe ndị a na- enye ndị a ọzụzụ gụnyere ịrụ ìgwè , igwu ihe , ọnọdụ okirikiri , nkà na ụzọ , ịchekwa , iwu , ịgụ ego , mgbasa ozi na ihe ndị ọzọ metụtara ụlọọrụ a .
Ụlọọrụ PTDF kwuziri na mmadụ puku anọ , narị iteghete na iri na isii bụ ndị rigoro erere ịgụ akwụkwọ n’ efu a .
Ha kwuru na mmadụ dị otu puku , narị anọ na iri anọ na iteghete bụ ndị gụrụ PhD , ebe mmadụ dị puku atọ , narị atọ na iri isii na asaa gụrụ M. Sc .
Gọọmenti Ga- Akụkpọ Ụlọ Ọbụla E Ji Eme Mpụ Na Arụrụala -- Obianọ
E meela ka a mara na gọọmenti steeti Anambra ga- amalitekwa ịkụtùsi ụlọ ọbụla e ji were eme mpụ ma na- arụkwa arụrụala dị iche iche dịka izo ohi , idebe ndị a tọọrọ atọrọ na omekoome ndị ọzọ na- eweta ala adịghị mma na steeti ahụ .
Aka na- achị steeti Anambra bụ gọvanọ Willie Obianọ mere ka a mara nke a na nzukọ isi ọchịchị steeti ahụ , bụ ' State Executive Council Meeting ' nwere n’ Awka bụ isi obodo steeti ahụ ụbọchị Mọnde .
Gọvanọ Obianọ kwupùtara nke a dịka ọ na- aja ndị ọrụ nchekwa na steeti ahụ ike maka ezi mbọ ha gbàrà n’ ịnwụchikọ otu n’ ime ndị ahụ a na- enyo ènyò na ọ bụ ha gburu onyeisi ọchịchị obodo Nimo dị n’ okpuru ọchịchị Njikọka , bụ maazị Frank Anthony Igboka , bụ onye a gbàgbùrù n’ abalị iri na isii nke Ọnwa Epure .
N’ ihe gbasaara nde Naịra ise o kwere na nkwa maka onye ọbụla ga- agba ezi àmà ga- enye aka n’ ịnwụchikọ ndị ahụ gburu ya bụ nwa amadi , gọvanọ Obianọ mere ka a mara na onye gbara ama e jiri nwụchikọ onye nke ahụ a nwụchikọrọ ugbua anatalarị ma fọlaa ego ya àkpà kemgbe , dịka gọọmenti kwere na nkwà .
O mekwazịrị ka a mara na e buliela ọnụ ego ahọ ka ọ bụrụzie n’ isi n’ isi , nke pụtara na onye ọbụla gbara ama ga- enye aka n’ ịnwụchikọ otu onye n’ ime ndị ahụ ga- enweta nde Naịra ise , ebe gbara ama ga- enye aka n’ ịnwụchikọ mmadụ abụọ ga- enweta nde Naịra iri , wee dịrịzie gaba .
Gọvanọ Obianọ kwupùtanwòrò njikere steeti ahụ nà mbọ ya ịhụ na e nwere ezi nchekwa ndụ na ngwongwo ụmụafọ steeti ahụ site n’ ịhụ na ndị arụrụala na ndị omekoome enweghị ọnọdụ ọbụla na steeti ahụ .
Ọ kpọkùrù ndị dị iche iche nwere ụlọ na steeti ahụ , ka ha na- eleru anya ma na- akpachàpụkwa anya ịhụ na ndị ha na- etinye n’ ụlọ ha bụ ndị nwere ebe doro anya ha sì , ma nwekwa ihe doro anya ha na- arụ , na- abụghị ndị na- etinye aka n’ ihe arụrụala ọbụla , ma ọ bụ ndị obibi ndụ ha na- adabachaghị adaba , n’ ihi na gọọmenti agaghị egbu ogè ịkụtù ụlọ ọbụla ndị dị otu ahụ nọ na ya were akụ akụmakụ n’ ụdị ọbụla .
Ọ gara n’ ihu mee ka a mara na otu nzuzo abụrụkwala otu n’ ime ihe ndị na- eweta ala adịghị mma ugbua , kwuo na otu pụrụ iche e guzòbere maka nke ahụ amalitela ibu agha megide ya bụ ajọ ọnọdụ , ma dụkwazie ndị ntorobịa na steeti ahụ ka ha zèéré ma kwụsị itinye aka n’ ihe ọbụla bụ mpụ na arụrụ ala , maka na onye ọbụla e nwetara ga- eji anya ya abụọ wee hụ ntị ya na- ejighị ènyò .
E Jidela Otu Onye Aka Ya Dị n’ Ogbugbu Onyeisi Obodo Nimo
Dịka e kwuru sị na ihe ọ sọrọ nchì ya zogharịba n’ ahịhịa , anya ga- ahụrịrị ya otu ụbọchị ; aka ndị uwe ojii na steeti Anambra akpàrálá otu onye n’ ime ndị ahụ a na- enyo ènyò na aka ya dị na mgbagbu ahụ a gbàgbùrù onyeisi ọchịchị obodo Nimo dị n’ okpuru ọchịchị Njikọka , bụ maazị Frank Anthony Igboka .
Onyeisi ndị uwe ojii na steeti ahụ , bụ maazị Mustapha Danduara mere ka a mara nke a n’ isi ụlọ ọrụ ndị uwe ojii dị n’ Amawbịa , oge ọ na- akpụgharị ya bụ nwa amadi , tinyere ọtụtụ ndị ọzọ a nwụchikọrọ maka itinye aka n’ arụrụala dị iche iche , dịka otu nzuzo , izu ohi na ịtọrọ mmadụ .
Nwata nwoke ahụ aha ya bụ Chigbo Aniegbu , onye a maara dịka " Transformer " gbàrà ahọ iri abụọ na asaa ma bụrụkwa onye e kwuru na o bụ onye Nimo , bụkwa obodo ya bụ nwa amadi e gburu egbu .
Dịka maazị Danduara siri kwuo , kemgbe ụbọchị ahụ e jiri gbuo maazị Igboka , bụ n’ abalị iri na isii nke ọnwa Epure n’ ahịa Oye Nimo , ndị uwe ojii steeti ahụ bagidere n’ ịchụ nta ịnwụchikọọ ndị ahụ kpara ya bụ arụ , bụzị nke e siri na ya wee nwụchikọọ onye nke ahụ e jidegoro ugbua , o wee fọzie mmadụ atọ ndị ọzọ , bụ ndị e kwuru na ha nọ n’ ọsọ ugbua .
Mmadụ atọ ahụ ka ọ kpọpụtasịrị aha ha dịka : ' Smart ' ; Chukwunọnso ( onye a maara dịka Nwa Samị ) , na Obinna Okafor , ma kwukwazie na , dịka aka na- achị steeti ahụ bụ gọvanọ Willie Obianọ siri kwuo , onye ga- agba àmà ga- enye aka n’ ịnwụchikọ mmadụ atọ ahụ fọrọ afọ ka a ga- ebunye ogbe ego nde Naịra iri na ise ( N 15 m ) , nke pụtara nde Naịra ise n’ isi mmadụ ọbụla e jidere n’ ime ha atọ .
Dịka ọ na- akọwapụta na ndị ọrụ uwe ojii na steeti ahụ nwụchikọrọ ndị ọzọ a na- enyo ènyò na ha bụ ndị ohi , ndị otu nzuzo , ndị ntọrọ mmadụ na ndị omekoome ndị ọzọ , nke ọnụ ọgụgụ ha dị narị abụọ na iri isii na anọ ( 264 ) naanị n’ ime ọnwa Epùrè ; maazị Danduara kpụgharịkwara ụfọdụ n’ ime ndị ahụ bụ ndị a nwchikọrọ nso nso a , nke gụnyere maazị Ikechukwu Emelie , onye a na- enyo ènyò na ọ bụ ya tọọrọ ma gbuo ( n’ ahọ 2014 ) maazị Iloanyụsị bụ nna onye òtù egwu bọọlụ ' Super Eagle ' n’ oge mbụ bụ maazị Chikelụ Iloanyụsị .
Ya bụ nwa amadi ka e kwukwara na o siri n’ ụlọ elu nwere òkpùkpù atọ wee wụtuo , ma buru ịgà n’ aka rie mbọmbọ n’ ahọ 2014 .
Ndị ọzọ gụnyere : Ugochukwu Nweke na Chijioke Okeh bụ ndị oji egbe ezú napụrụ ụkọchukwu Chukwunọnso Anọsike igwe omecha ncha , bụ lapụtọọpụ ya , na ọtụtụ ekwentị na Nnewi ; Maazị Chidubem Umealụ gbara ahọ iri abụọ na asaa , ma bụrụkwa onye otu nzuzo ndị uwe ojii chọgharịbara kemgbe dịka onye a na- enyo na aka ya dị n’ ụfọdụ ogbugbu e gbugoro ọtụtụ ndị mmadụ , site n’ aka ndị otu nzuzo ; tinyere ọtụtụ ndị btorobịa ndị ọzọ e jidere maka ihe dị iche iche .
Na nzaghachi , maazị Chigbo Anịegbu kwetara na ya sonyeere ndị ahụ gbagburu maazị Igboka n’ ụgbọala , ma gọọ agụgọ na ya esoghị gbagbuo ya , n’ ihi na ya amaghị na ọ bụ ihe ha na- aga eme , wee sònyere ha n’ ụgbọala .
N’ aka nke ya , Ikechukwu Emelie kwuru na ya bụ nwadibịa , ma kwuo na ọ bụghị ya tọọrọ ma ọ bụ gbagbuo maazị Iloanyụsị , kama na ọ bụ naanị ọgwụ ka ọ na- agwọrọ ndị mmadụ .
O kwukwara na ọ bụ ụjọ maka igbu ya mere ya jiri si n’ ụlọ elu ahụ wee wụpụ , ma were ọkpà zọọ onwe ya , n’ ihi na ya ababeghị n’ ogige ndị uwe ojii mbụ .
Ihe ndị e nwekọtara n’ aka ndị ahụ e jidere gụnyere nsụnsụ egbe , ogologo egbe , mgbọ , mmà , anyike , ekwentị , igwe omecha ncha bụ lapụtọọpụ , akpa igbó , tinyere ụfọdụ ihe ndị ọzọ .
Sineeti Amapụtala N 8.916 trn Dịka Amụmà Ego Ọrụ Nke Ahọ 2019
Ndị omebe iwu sineeti ala Nigeria amapụtala ego dị triliọnụ asatọ na ụma iri iteghete na abụọ dịka ego ọrụ nke ahọ 2019 .
Nke a gbasòrò nabata nke nkwekọrịta ndị òtù nlebà anya , bụ ' Senate Committee on Appropriation ' , ma bụrụkwa nke e kwupùtara n’ ozuzu òkè n’ ọgbakọ ndị omebe iwu ahụ nwere nso nso a n’ Abụja .
N’ okwu ya dịka ọ na- agụpụta nke ahụ , maazị Danjuma Goje mere ka a mara na a makwasara ego dị ijeri Naịra iri iteghete ( N 90 bn ) n’ elu ego ole onyeisi ala bụ maazị Mụhammadụ Buharị mapụtara ma hafèé n’ aka ndị omebe iwu ahụ n’ abalị iri na asatọ nke ọnwa Ekeresimeesi ahọ 2018 ka ha lebàrá ya anya .
O kwuru na ego ahụ ha makwasara bụ iji wee gbòó nsogbu ajọ ọnọdụ nchekwa dị n’ ala Nigeria ugbua , kwàlite ezi ọnọdụ obibi ndụ ndị omebe iwu , ma nyekwara steeti Zamfara aka .
Ọ sị na ijeri Naịra iri abụọ na atọ na ụma iri isii na asatọ ( N 23.68 bn ) n’ ime ego ahụ bụ nke a mapụtara iji kwụọ ndị omebe iwu na- apụ àpụ na ndị enyemaka ha ọkpụrụkpụ ego orubèèrè ha , bụ ' gratuity ' , ya na ịkwụ ndị omebe iwu na- abata abata àlàwi ha , tinyere ego a ga- eji mee mmemme nnabàta nke ndị ụlọ ọgbakọ omebe iwu agba nke iteghete ala anyị .
Ọ sị na a mapụtara ijeri Naịra iri ( N 10 bn ) maka steeti Zamfara , ebe e bulitekwara ọnụ ego a mapụtara maka nchekwa , n’ ihi ajọ ọnụdụ nchekwa na- ebi ala Nigeria aka ọjọọ ugbua .
Maazị Goje gara n’ ihu kwuo na ngalaba ọkụ latirik , ngalaba ọrụ na ngalaba ewumewu ụlọ ka a mapụtaara ego dị narị ijeri Naịra atọ na iri iteghete na anọ na , ụma iri iteghete na ótù ( N 394.91 bn ) ; mapụtara ngalaba njem otu narị ijeri Naịra na iri asaa na iteghete , na ụma iri atọ na asatọ ( N 179.38 bn ) , ebe ngalaba nchekwa nwetara otu narị Ijeri Naịra na iri ise na iteghete , na ụma iri na atọ ( N 159.13 bn ) .
Ọ sị na ngalaba na- ahụ maka ọrụ ugbo na mmepe ime obodo nwetara otu narị ijeri Naịra na asaa , na ụma iri abụọ na abụọ ( N 107.22 bn ) , nglaba Mmiri nweta ijeri Naịra iri iteghete na abụọ , na ụma iri na asatọ ( N 92.18 bn ) .
Dịka o kwuru na ngalaba agụmakwụkwọ nwetara ijeri Naịra iri ise na asatọ , na ụma iri isii na iteghete ( N 58.69 bn ) ; ọ sịkwa na ngalaba ahụike nwetara ijeri Naịra iri ise na asaa na ụma iteghete ( N 33.15 bn ) , isi ọchịchị ala anyị nweta ijeri Naịra iri atọ na atọ na ụma iri na ise ( N 33.15 bn ) , ebe ụlọ ọrụ na- ahụ maka ihe metụtara Niger Delta , bụ '' Ministry of Niger Delta Affairs '' nwetara ijeri Naịra anọ na ụma ise .
N’ ịgawanye n’ ihu , o mere ka a mara na a mapụtara ijeri Naịra iri ise ( N 50 bn ) maka mgbata ọsọ pụrụ iche , bụ " Special Intervention Programme ( Capital ) " , mapụta ijeri Naịra iri anọ na ise ( N 45 bn ) maka mgbata ọsọ enyemaka na mpaghara ọwụwa anyanwụ mgbago ugwu ala anyị , bụ " North East Intervention Fund " ma mapụtakwa ijeri Naịra iri na ise ( N 15 bn ) maka ịkwụ ụgwọ e ji ụfọdụ ụlọ ọrụ ngo n’ ime ala Nigeria .
Na ntụnye nke ya , onyeisi ụlọ omebe iwu Sineeti , bụ maazị Bukọla Saraki kọwara ya bụ amụmà ego ọrụ dịka nke magburu onwe ya , ma kpọkuo onyeisi ala ka o binye aka na ya bụ akwụkwọ ozigbo ozigbo .
Otu ọ dị , ndị ụlọ ọgbakọ nnọchi anya ebinyelarị aka na ya bụ amụmà ego ọrụ , ma nyekwa ya nkwàdo .
Igbu na Ịtọrọ Mmadụ N’ Ime Ọnwa Anọ nke Afọ a
Onyeisi ndị Uweojii n’ ala anyị , Alhaji Mohammed Adamu , ekwuola na mmadụ dị otu puku na iri asaa na otu abụrụla ndị tufuru ndụ ha site na mkpa mkpa ndị omekome kpara n’ ọnwa anọ mbụ nke afọ puku abụọ na iri na iteghete .
O mere ka amata nke a n’ ọgbakọ ndị isi omenala na mgbago ugwu ala mere na Tuzdee na Kaduna .
Adamu , n’ okwu ya kwuru n’ ọnụ ọgụgụ nke arụ ndị omekome kpara site na Jenụwarị were ruo Eprel , opekampe mmadụ narị isii na iri asatọ na ise bụ ndị a tọrọ n’ ala anyị niile , ebe e gburu mmadụ iri asaa na iri isii na asaa site na mgbago ugwu ala anyị .
Ka ọ na- akọwa ihe ndị butere ọnwụ ndị a , Adamu kwuru na ọ bụ na ọdịda anyanwụ mgbago ugwu ka ndị mmadụ kacha nwụ ebe mmadụ dị narị anọ na iri atọ na isii bụ ndị nwụrụ na ógbè ahụ ; n’ etiti mgbago ugwu , mmadụ narị abụọ na iri ise nwụrụ ; ebe na mgbada ugwu ala anyị ka narị otu na iri atọ nwụrụ n’ oge a .
O tinyere na Steeti Zamfara bụzi ebe ndị a lara ndụ ndị mmadụ dị narị abụọ na atọ n’ iyi ; na Kaduna ka mmadụ otu narị na iri na abụọ nwụrụ , ebe mmadụ iri iteghete bụ ndị e gburu na Steeti Benue .
Dịka o kwuru , ọtụtụ n’ ime ọnwụ ahụ dị na mgbago ugwu bụ site na mmekpa ahụ na ọgụ obodo na ibe ya na- alụ .
N’ ebe o metụtara mmekpa ahụ , mmadụ otu narị na iri asaa na ise nwụrụ site na Jenụwarị were ruo Eprel nke afọ a ebe ọ bụ na Zamfara ka nke a kacha were mee site n’ ọnwụ dị otu narị na anọ , Katsina Steeti na- eso ha site na mmadụ iri abụọ na otu ebe Steeti Sokoto bụ mmadụ iri na iteghete .
N’ ebe ndị ntọrị mmadụ nọ , Onyeisi ndị Uweojii kwuru na mmadụ narị ise na iri anọ na isii ma ọ bụ pacenti iri asaa na iteghete n’ ala anyị niile na mgbago ugwu ala anyị .
O kwuru na ebe a kacha kpaa arụ a bụ na ọdịda anyanwụ mgbago ugwu ebe mmadụ dị narị atọ na iri isii na ise bụ ndị a tọrọ n’ oge a .
N’ etiti mgbago ugwu , mmadụ dị otu narị na iri anọ na ise ka a tọrọ .
Ọ dị mkpa ka ekwuo na Steeti Zamfara bụ ebe a kacha were tọrọ mmadụ ebe mmadụ narị abụọ na iri asatọ na otu sit n’ aka ọrụ ndị omekome na steeti ahụ .
Na steeti Kogi , a tọrọ mmadụ dị iri isii na ise ebe mmadụ dị iri ise na otu ka a tọrọ na Steeti Naija .
N’ ebe ndị oji egbe ezu nọ , Adamu kwuru na ezuru ohi ugboro narị abụọ na iri na abụọ gburugburu ala anyị n’ ime oge a a na- atụle .
Ọ gakwara n’ ihu were kọwa na ohi ndị a bụ nke kachasị na mgbago ugwu site na ịdị otu narị na iri atọ ma ọ bụ pacenti dị iri ise na iteghete .
" N’ etiti mgbago ugwu , izu ohi dị iri asatọ na otu ka ahụrụ ebe ọ bụ na ebe ahụ ka a kacha zuu ohi .
Steeti Naija , Isi Obodo Alaanyị na Steeti Zamfara ka ohi ezuru ebe ahụ dị iri atọ na abụọ , iri abụọ na atọ na iri na asatọ dịka ha siri kwụrụ ma bụrụ zie ebe ndị ohi wuru ụlọ ha biri .
Ndị Ụkpọr Etoo Obianọ Maka Ọrụ Mmepe Ime Obodo
Dịka a sị na etoo onye gburu ewu , ọ hụ ehi o gbuo , ndị obodo Ụkpọr , dị n’ okpuru ọchịchị ' Nnewi South ' nke steeti Anambra ebunyela aka na- achị steeti ahụ , bụ gọvanọ Willie Obianọ ụkpa ekele maka ezi mbọ ọ na- agba n’ ịkwalite mmepe ime-ime obodo dị iche iche na steeti ahụ .
Onye isi ọchịchị obodo Ụkpọr , bụ maazị Emmanuel Nwachukwu mere ka a mara nke a n’ okwu ọ gwara ndị nta akụkọ oge ọ na- edugharị ha n’ ebe dị iche iche ọrụ na- aga n’ ihu n’ obodo ahụ n’ okpuru atụmatụ " Community Choose Your Project " bụ amụmà gọvanọ si na ya wee na- enye obodo niile dị na steeti ahụ ego dị nde Naịra iri abụọ iji wee họrọ ma rụọ ihe dị ha mkpa .
O mere ka a mara na nke ahụ gosiri n’ ezie na ya bụ gọvanọ ghọtara ihe ezi ọchịchị pụtara , ma ghọtakwa oke mkpa ọ dị inye obodo ohere ka ha were aka ha họrọ ihe kachara dị ha mkpa , bụ nke ọ kọwara dịka ụzọ kachara dị mfe isi kwàlite mmepe zuru òkè .
O kwuru na oge ụfọdụ , ihe gọọmenti na- eji aka ya ahọrọ ma na- arụrụ ndị mmadụ anaghị enyecha ha obi ụtọ ma ọ bụ mịtá mkpụrụ a tụrụ anya , maka na , eleghị anya , ọ bụghị ya bụ ihe kachara dị ndị ahụ mkpa n’ oge ahụ , nke pụtara na ha agaghị na- ahụtacha ya dịka ihe baara ha úrù , dịka o siri metụta nsogbu ha na- agabiga n’ oge ahụ .
N’ ihe metụtara iji ego ahụ gọọmenti nyere ya bụ obodo wee rụọ ọrụ , maazị Nwachakwu mere ka a mara na ha jiri agba nke mbụ nke nde Naịra iri abụọ ahụ wee rụọ agadaga ụlọ ahịa abụọ bụgbàdò ụlọ elu na nnukwu ahịa Afọ Ụkpọr , bụkwa nke rụchapụgoro .
O kwukwara na agba nke abụọ nke ya bụ ego nke ha ji were arụgasị ọdụ gheere oghe na ya bụ ahịa , dịka ha chọpụtara na ụfọdụ ndị be ha nwere mmasị n’ ụdị ọdụ ahịa ahụ karịa nke a na- akpọchisi àkpọchi .
Ọ sịkwa na nke ahụ bụ nke ọrụ ga- akụrụ ọnụ na ya oge adịghị anya , n’ ihi na nrụcha ya eruola ihe karịrị paseenti iri asatọ .
O , kwuru na ha na- ebu ụzọ kparịta ụka ma tụkọọ erò ọnụ dịka obodo tupuu ha ekpebie ihe kachara dị ha mkpa ha na- adị eji ego ahụ arụ , ma kwuo na ọ bụ otu ahụ ka ha ga- esikwa mee ya ma ọ bụrụ na ha rụchapụ ọrụ agba nke abụọ a ma natakwa ego maka agba nke atọ , iji hụ na ihe dị iche iche ha na- arụ na- abụ site na mmasị na nkwekọrịta ndị obodo .
O tokwazịrị aka na- achị achị bụ Obianọ maka usoro o si ahazi ya bụ ihe na usoro obodo si abịa ewere ego ha , bụ nke o kwuru na ọ dịghị ihe nhịa ahụ ọbụla ha na- agabiga na ya , ma kwekwazie nkwa na ndị Ụkpọr ga- aga n’ ihu n’ ịdọnyere ya úkwù na inye ọchịchị ya nkwàdo , iji hụ na ọrụ ọma ahụ oji n’ aka na steeti ahụ bụ nke ga- aga n’ ihu otu o kwèsiri , ma na- amịtakwa mkpụrụ a tụrụ anya , ọbụnadị dịka o kwere nkwà na ha ga- agakwa n’ ihu n’ ichekwaba ihe niile gọọmenti na- arụnyesi na mpaghara ha .
Ụbọchị Mbụ nke Ọnwa Me : Ụbọchị Ndị Ọrụ
Afọ ọ bụla , ụbọchị mbụ nke ọnwa Me bụ ụbọchị amara nke ọma dịka ụbọchị ndị ọlụ .
Ọ bụkwa ụbọchị ndị ọrụ na mba ụwa niile .
Ọ bụ ụbọchị eji echeta ezi ọlụ niile ndị ọlụ na- arụ n’ obodo ma bụrụkwa oge eji agba ha ume ma jaa ha ike n’ ihi ọlụ ha pụtara ìhè na ngalaba ọchịchị .
N’ ụbọchị dị otu a n’ ala Naijiria , ndị ọlụ na- akwado gaa n’ ámá egwuregwu na steeti ha dị iche iche ebe ha ga- anọ were mee mmemme a .
Ha ga- akwụ na- ahịrị na- ahịrị dịka okpuru ọchịchị me obodo ha siri dị .
N’ ime mmemme a , onyeisi ndị ọlụ na steeti ahụ na aka na- achị steeti ahụ ga- agwa ndị ọlụ nọ na steeti ahụ okwu site na ito ha , inye ha ndụmọdụ , tinyere ihe nrita dị iche iche .
Ịkụ ngazi n’ eze na ọtụtụ ihe ịkpa ọchị na obi añụrị ndị ọzọ dịka egwu na ihe ngosi dị iche iche ga- eso .
Na nke afọ a , onye mịnịsta na- ahụ maka ọlụ , Dọkịta Chris Ngige , toro ndị ọrụ maka ihe ndị ha n’ etinye na mmepe obodo anyị .
Ọ gakwara n’ ihu were too ha maka ume ha niile .
Ngige , n’ okwu ya ụbọchị Tuzdee , sịrị na ọchịchị Muhammadu Buhari na- alụsi ọrụ ike iji were hụ na akwalitere ọnọdụ ndị ọrụ na ọnọdụ akụnụba .
Dịka ọ siri kwuo , " A na m egosi obi ụtọ m na ekele m na mmemme nke Ụbọchị Ndị Ọrụ nke Afọ Puku Abụọ na Iri na Iteghete .
Isiokwu nke afọ a bụ " Narị Afọ ọzọ iji chọọ ọrụ , nkwanyeugwu na iwu obodo na Naijiria " sonyere ebumnobi na mbọ Onyeisiala Muhammadu Buhari na agba iji were kwalite ọnọdụ ndị ọrụ , ma were hafee ezi ọnọdụ akụnụba nke ga- eme nri abụrụzie atụrụ tawa n’ obodo anyị " .
" Ihe mmemme nke afọ a jiri pụọ iche bụ maka ndakọrịta ọ dakọrịtara ya na mmemme nke otu narị afọ nke otu ndị ọrụ n’ ụwa niile , nke Naijiria bụ obodo mbụ ha nwere isi ụlọ ọrụ afọ iri isii gara aga . "
" Dịka m na- aja ụnụ ike maka ntachiobi ụnụ na ịbụ ndị ọrụ ala anyị na ihe niile ụnụ na- etinye maka mmepe obodo anyị , nke a bụ n’ ihi Onyeisiala Naijiria na- akwado ndị ọrụ bụ onye a ga- ebugara ụkpa ekele . "
N’ ozi onye bụbu osote onyeisiala n’ oge gara aga , Atiku Abubakar na Onyeisi Ụlọomeiwu ala anyị Bukola Saraki , ha tokwara ndị ọrụ maka mbọ ha na ụtụ ha na- atụnye n’ ịhụ n’ ọrụ mmepe na- aga n’ ihu n’ obodo anyị .
Saraki n’ okwu site n’ aka onye ndụmọdụ ya pụrụ iche ( n’ ebe mgbasa ozi dị ) , Yusuph Olaniyonu , kwuru na ndị ọrụ n’ obodo anyị kwesiri otuto maka ịbụ ezi ụmụ afọ .
O kwuru , " O nweghị obodo ga- emepe ma ewezụga ndị ọrụ ume dị ma werekwa obi ha niile arụ ọrụ .
Ọ bụ ihe dị mma ka ekwuo na ndị ọrụ bụ isi ihe ji akụnụba anyị , maka na o nweghị atụmatụ gọọmenti , agbanyeghị otu ọ dị , ga aga n’ iru ma ewepu itinye uchu na nrụkọ ọrụ ọnụ nke ndị ọrụ bụ ndị ga- ahụ n’ ihe gọọmenti kwuru bụ nke emere .
" Ebe mụ na ndị ọrụ na ndị isi ha kparịtaragoro ụka , a ga m ekwu n’ ejighị egwu na ndị ọrụ obodo anyị bụ ndị kachasị mma na Afrịka .
N’ okwu ya , Atiku kwuru na ndị ọrụ ga- ewulite ọnọdụ akụnụba juru eju .
Onye ahụ zọrọ ọkwa Onyeisiala na ndọrọndọrọ ọchịchị Peoples Democratic Party na ntụliaka gara aga kwuru , " N’ afọ ndị a , ọtụtụ otu ndị ọrụ na Naijiria arụọla ọrụ pụrụ iche n’ etiti gọọmenti na ndị mmadụ , nke kachasi dị nso bụ na ganịganị ha kpọrọ maka ịkwalite ọnọdụ ụgwọ ọnwa opekatampe ruo puku narị naira iri atọ " .
" A na m ekele otu ndị ọrụ maka ịnweta nke a ma kwenye na site n’ ụdị itinye uchu a , ha ga- akwalitekwa ọnọdụ obibi ndị ọrụ . "
Mmadụ Puku Ise Erita Erere Ile Ahụ N’ efu
Opekampe mmadụ dị puku ise si na obodo iri ise na asatọ ebe ụlọọrụ OML nọ ga- erita erere ọnọdụ ahụike n’ efu nke ụlọọrụ ahụ si mba France were bịa bụ , Total Exploration and Production Nigeria Limited .
Ya bụ ile ọnọdụ ahụike n’ efu , bụ nke a ga- eme izuụka abụọ , ga- agụnye ile ahụ , ịwa ahụ na inye ọgwụ dị iche iche maka ụdị ọya ọ bụla .
Onyeisi Njem Nkwalite Ahụike a , Marnifield Nigeria , na onye na- ahụ maka ọganihu Ọnọdụ Ahụike n’ efu nke ndị TEPNG , Dọkịta Akubuike Okara , bụ onye kwuru okwu na mmepe nke nkwalite ahụike ahụ n’ efu , emere n’ ụlọ ọgwụ izugbe dị na Erema , n’ okpuru ọchịchị Ogba / Egbema / Ndoni , Steeti Rivas , kwuru na ụlọọrụ mmanụ ahụ jiri ọnọdụ ahụike ndị ọrụ ha , ezinaụlọ na ndị obodo ha nọ na be ha were kpọrọ mkpa .
O kwuru , " N’ ime abalị abụọ nke mmemme a , ndị ọrụ ahụike Marnifield ahụla mmadụ narị asatọ na iri .
Ihe dịka mmadụ iri asatọ na isii ahụ adịghị bụ ndị a chọpụtara na a ga- awa ahụ , ebe iri abụọ na otu n’ ime bụ ndị awagoro ahụ .
" Ndị na- ahụ maka anya ahụla mmadụ narị abụọ na iri isii na otu , na ugogbe eji agụ ihe dị narị abụọ na iri na otu bụ nke ekesarala ka e mechara nnyocha n’ anya ndị ahụ .
Anyị na- atụ anya na tupu mmemme a agwụ , ihe karịrị mmadụ puku ise bụ ndị a ga- ele ahụ site n’ aka ndị ọrụ ahụike ụlọọrụ ahụ .
Ma mbụ , osote onyeisi ụlọọrụ Total Exploration and Production Nigeria Limited , ngalaba Port Harcourt , Maazị François Le-Cocq , kwuru na ọ bụrụla omenala ka ụlọọrụ mmanụ ahụ na- aga n’ iru ibu ụzọ n’ ịkwalite ọnọdụ ahụike site n’ ọtụtụ ọgbakọ dị iche iche .
Le-Cocq tinyere na ụlọọrụ ahụ emela ka obodo ahụ ha nọ na ya rita erere ahụ na obodo ndị gbara ha agbataobi site n’ ọtụtụ ọgbakọ igbochi na ịgwọ ọnọdụ ahụike obodo ahụ site na ịgwa ọhaneze maka ibi ezi ndụ ahụike , ezi ụzọ iji zụlite nwa , ịkọwa maka ọrịa o biri àjà ọcha , ezi ọzụzụ nke ndị ọrụ ụlọọgwụ ime obodo .
" Dịka ụlọọrụ , anyị kwenyere n’ okwu ahụ zuru ọha ọnụ nke kwuru na , " mmadụ nwere ahụike na- ewulite obodo nwere ego " .
Nkwenye a mere anyị na- aga n’ ihu n’ ọrụ njikọ ọnụ a iji were metụ ihe dị ndị mmadụ mkpa ma nyere ha aka igbochi na ịgwọ ụdị ọrịa dị iche iche site n’ ịchịkọta ụdị ọgbakọ a na nke gọọmenti n’ agbanyeghị aka mgba ha na enweta .
" Anyị kwenyere na ọrụ a enyerela ọtụtụ mmadụ na ezinaụlọ aka , bụ ndị na- agaghị enwe ego ọnọdụ ahụike dị mma n’ ụlọ ọgwụ nke onwe , karịsịa dịka ụlọ ọgwụ ndị gọọmenti nwere ọtụtụ ihe aka mgba chere ya na steeti anyị . "
N’ okwu ya n’ aha ndị ritara erere a , onyeisioche Mmepe Obodo Erema , Maazi Ben Chileke , toro nnukwu ụlọọrụ France ahụ maka iweta ezi ọnọdụ ahụike n’ efu n’ obodo ahụ .
Ike dị n’ aha Jizọs Pụrụ Ịme Ihe Ọ bụla
Dịka ndị ụka Anglikan na Dayọsis nke Aguata na Anambra Steeti chịkọtara mmemme ọgbakọ nzukọ nke ụlọ ụka niile dị na dayọsis ahụ sonyere n’ ime ya , agwala ndị otu Kraịst na ike dị n’ aha Jizọs , dịka ọ dị n’ isi okwu ọgbakọ ahụ pụrụ ime ihe ọ bụla .
Ya bụ ọgbakọ nke onye nnukwu ụkọchukwu , Samuel Ezeofor , nọ n’ isi ya , bụ nke were ọnọdụ na Ụlọụka Jemes dị Nsọ dị na Uga , n’ okpuru ọchịchị Aguata , Steeti Anambra , site n’ abalị iteghete nke ọnwa Mee were ruo n’ abalị iri na abụọ nke ọnwa Mee .
N’ ozi ya ka onye nnukwu ahụ gụpụtara ọtụtụ ọrụ nke dayọsis rụrụ ma nke ha ji n’ aka , ihe iche aka mgba dị iche iche ha na- enwe bụ nke atụrụ arọ dị iche iche iji were hụ ụzọ a ga- eji dozie ya .
Ọ rịọziri ndị otu Kraịst ka ha jisi ike n’ ekpere na ị kwenye n’ ike nke dị n’ aha Jizọs pụrụ ịgbanwe ala anyị na steeti anyị n’ agbanyeghị nrụrụaka na mago mago juru na ntụliaka gara aga .
Ọ gara n’ ihu kwuo na Onyeisiala na gọvanọ Anambra Steeti kwesịrị ịrịọ ụmụafọ mgbaghara maka ịgbarịpụ ha na ịgbapụta ha azụ site n’ ụdị agwa ha kpara tupu na oge a na- eme ntụliaka a .
Ọtụtụ ihe ndị ọzọ pụtara ìhè n’ ọgbakọ a gụnyere ekpere , ịmụ akwụkwọ nsọ , abụ olu ọma dị iche iche , ịkele Chineke , ịchụnta ego maka ọganihu dayọsis , ihe ngosi nke ndị otu Brigade ụmụ nwoke na ụmụ nwaanyị .
Nnewi South Na FRSC Ejikọọ Aka Ibèlàtà Ihe Mbere Okporo Ụzọ
N’ iji bèlata oke ihe mberede okporo ụzọ , gọọmenti okpuru ọchịchị Nnewi South , nke steeti Anambra azọpụla ụkwụ dike ijikọ aka ọnụ , ya na ndị òtù ọrụ ala anyị na- ahụ maka ije awele na nchekwa okporo ụzọ , bụ ụlọ ọrụ ' Federal Road Safety Corps ' .
Nke a bụ nke e mere ka a mara site n’ ọnụ onyeisi oche ọchịchị nchere ogè n’ okpuru ọchịchị ahụ , bụ maazị Chieloka Okoye , oge ndị òtù ọrụ ahụ gara kpọtụrụ ya n’ ụlọ ọrụ ya dị n’ Ụkpọr , bụ isi obodo okpuru ọchịchị Nnewi South .
N’ okwu ya na ya bụ ọgbakọ , maazị Okoye mere ka a mara oke mkpà ọ dị ịhụ na e na- enwe njem siriri wèrèrè n’ okporo ụzọ dịgasị iche iche , ya ezi nchekwa nke ndị na- agba n’ okporo ụzọ na ndị ha bù n eme njèm , bụ nke o kwuru na a pụrụ ime ka ọ dị ìrè site n’ inye ndị na- akwọ ụgbọala ezi nkuzi na ọzụzụ .
Ọ kpọkuzịrị ndị òtù ọrụ ahụ ka a gaa n’ ihu ịbagide na njem ịkọwaara na ịkụziri ndị na- ànyà ihe ọnyịnya ihe ha kwesiri ịma , iji wee belata ihe mberede okporo ụzọ na ihe ndị ọzọ yiri ya , ma kwekwazie nkwà inye ha nkwàdo n’ ozuzu òkè n’ imezùpùta nke ahụ .
Na nzaghachi , onye duru ndị òtù ahụ wee bịa ya bụ njèm , bụ oriakụ Christy Ọbasị kelere maazị Okoye maka nnabata ya nakwa ezi atụmatụ ahụ , ọbụnadị dịka o kwere nkwà ịga n’ ihu n’ ijikọ aka ọnụ , ya na okpuru ọchịchị ahụ , iji hụ na ya bụ ezi ebumnobi bụ nke pụtara ihè ma mịtakwa mkpụrụ a tụrụ anya .
O jikwazịrị ohere ahụ kpọkuo ma dụọ ndị na- akwọ ụgbọala na ihe ọnyịnya ndị ọzọ , ka ha zèéré ịgba oke ọsọ , ibū oke ibū , ịñụ mmanya na- aba n’ anya tupu ha akwọba ụgbọala nakwa ihe ndị ọzọ dị iche iche na- ewèta ọka n’ ọnụ ọgụgụ ihe mberede okporo ụzọ nakwa ọnwụ ike na- esòchi ya azụ .
Gọọmenti Anambra Ejikere Iji Usoro Ọgbara Ọhụụ Ejikwa Àtịtị
Dịka a sị na ọ na- abụ onye mara chukwaa abịrịja akwụ ya , ọ bara ya urù n’ ozuzu òkè , gọọmenti steeti Anambra ejikerela ịbagide n’ atụmatụ iji usoro ọgbara ọhụụ were ejikwa àtịtị ( waste ) , bụ unyi na ihe ndị e kpofùrù n’ ahịhịa na steeti ahụ , nakwa imeputagharị ha ka ha ghọrọzie akụnụba na ihe na- enye ego .
Aka na- achị steeti Anambra , bụ gọvanọ Willie Obianọ mere ka a mara nke a n’ Awka na mmemme ibinye aka n’ akwụkwọ nkwekọrịta nghọta maka ime nke ahụ , bụ ya na ụlọ ọrụ " Redivivus Industries Limited " mere .
O kwuru na ebumnobi nke ahụ bụ iji hụ na e nwere usoro kacha mma e si ejikwa àtịtị na ya bụ steeti , bụ nke ga- enyekwa aka n’ ụzọ pụrụ iche n’ ịkwàlite ezi ọnọdụ obibi ndụ ụmụafọ steeti ahụ , ya na ezi ọnọdụ gburugburu b ịgbà .
Gọvanọ Obianọ mekwara ka a mara na a ga- esitekwa na ya bụ ọmarịcha atụmatụ , bụ nke ga- egbu ọnụ ego ruru otu nde Dọlà na ụma otù , wee bàgide n’ ịgbanwegharị na imepùtagharị atịtị na ihe ndị megasịrị mmebi ka bụrụzie ihe ga na- amụta ego .
Dịka ya bụ nkwekọrịta e mere siri dị , ụlọ ọrụ ahụ , bụ ' Redivivus Industries Limited ' gà- ewère paseenti iri asaa na ise n’ úrù ego a ga na- enweta site na ya bụ atụmatụ ; steeti Anambra ga na- ewe paseenti iri abụọ na abụọ , ebe obodo a nọ na ya were eme ya bụ ihe ga na- ewe pasentị atọ .
N’ ịkwado ya bụ atụmatụ kpọmkwem , gọvanọ Obianọ bìnyèrè aka n’ akwụkwọ nkwekọrịta ahụ n’ aha gọọmenti steeti Anambra , ebe onyeisi ụlọ ọrụ ' Redivivus Industries Limited ' , bụ maazị Emeka Ajekwu bìnyere aka n’ aha ụlọ ọrụ ahụ .
Ọrụ Okporo Ụzọ Legọs-Ibadan Eroula Pacenti Iri Anọ
Ọrụ ahụ nke na- aga n’ ihu n’ okporo ụzọ Legọs-Ibadan bụ rugoro pacenti iri anọ dịka onyeisi ọrụ etiti , Maazi Adedamola Kuti kwuru .
Kuti gwara ndị ọrụ nta akụkọ na Wednezdee oge o mere nje m nleta n’ ụzọ ahụ nke ụlọọrụ , Julius Berger , bụ ndị ji ọrụ okporo ụzọ ahụ iji were hụ na- arụchara ụzọ ahụ ngwa ngwa . "
Dịka ọ dị , anyị arụchala ihe dịka pacenti iri anọ " , ka o kwuru .
O kwuru na Gọọmenti Etiti amakpụtala ọkpụrụkpụ ego n’ akụkụ iji were hụ n’ ego ọrụ ahụ agaghị abụ nsogbu .
Onyeisi ahụ , gosipụtara obi mwute ya gbasara enweghị ndidi nke ndị mmadụ na- aga n’ ụzọ ahụ nke ọ kwuru ga- eme ka enwee nsogbu n’ ụzọ ahụ .
Dịka o siri kwuo , mmechi ụzọ ahụ nke ahụrụ n’ okporo ụzọ ahụ n’ ime izuụka gara aga , n’ ebe kilomita iri na ise nke amara nke ọma dịka Okporo ụzọ MFM bụ n’ ihi enweghị ndidi na nnupụisi .
Kuti kwuru , " Ebe nke a bụ ebe ndị mmadụ kacha agba ma bụrụkwa ebe ọrụ na- aga ugbua .
Anyị ghọtara na ọtụtụ ụmụafọ Naijiria na- aga ọrụ ha na azụmahịa ha mana ihe ànyị na- emegide bụ ka ndị mmadụ hapụ ịnya ụgbọala megide iwu okporo ụzọ .
" N’ agbanyeghị nke a , ebe a bụ ebe ọrụ na- aga n’ ihu , ka mmadụ ghara ịgba ọsọ karịa kilomita otu narị na iri abụọ n’ otu awa .
Ọ bụrụ na ndị mmadụ na- agba nwayọọ ihe dịka kilomita iri ise , a gaghị enwe nsogbu ọ bụla . "
Onyeisi ụlọọrụ ndị ọrụ okporo ụzọ na Ogun State , Maazi Clement Oladele , kwuru na nnupụisi na arọ eji agba n’ okporo ụzọ bụ nnukwu nsogbu .
NOA , NGO Enyela Ndị Ekpenta Nri
Ụlọ ọrụ National Orientation Agency na Qatar Charity enyela ndị ekpenta ihe oriri dị iche iche ruru nde naira iri n’ ime obodo Alheri , n’ ogige Kwali na Abuja nakwa ndị Dakwa dịka ndị ritere uru n’ ihe onyinye iji nyere ndị o nweghị ka ọha ha n’ ọnwa Ramadan .
Akpa nri dị narị abụọ bụ nke ha bunyere ndị ekpenta ahụ ebe narị atọ ka ha kesakwara na Dakwa , nọ n’ akụkụ Niger Steeti .
E nwere ihe karịrị mmadụ narị ise bi n’ obodo ndị ekpenta ahụ .
Onyeisi Qatar Charity , Hamdi Elsayed , kwuru na akpa nri puku atọ bụ nke ha kesagoro na Naijiria , tinyere na otu akpa nri na- ada naira puku iri abụọ .
O kwuru na ọlụ enyemaka nke otu ahụ akwụsịghị n’ oge ebumọnụ a .
O kwuru , " Anyị nụrụ arịrịọ nke ndị mmadụ bụ ndị nọ na mkpa : ya mere anyị jiri bịa k ' anyị lelee ọnọdụ ha .
Anyị nọ n’ ọnwa ibu ọnụ mana anyị kpebiri Ikeda nri nye ha .
Anyị ekesala akpa nri dị otu puku na Sokoto , na Kano , anyị kesara narị asaa .
Ebe a , anyị na- enye akpa nri narị abụọ maka ndịbi n’ obodo a na narị atọ maka ndị bi n’ akụkụ Naija Steeti .
" Anyị ga na aga n’ ihu n’ amụma na Yola n’ izuụka na- abịa .
Ihe dị na akpa ọ bụla bụ akpa osikapa dị kilogramme iri abụọ na asaa , agwa , spaghetti , mmanụ nri na tomato .
Otu n’ ime ha ka ọnụ ya bụ naira puku iri abụọ .
Emmanuel Menegbe , onye nnọchiteanya Onyeisi NOA , Garba Abari , kwuru na ụlọọrụ ahụ wetere enyemaka Mala ndị ahụ chọrọ enyemaka .
" Anyị nyere ozi zuru okè na nkwado pụrụ iche iji were hụ na ha ruru ndị mmadụ .
Anyị ahụla nkesa ha na Naijiria , ya mere Naijiria ji ekele ha .
Ndị Ntọ Egbuola Onye Nkuzi Mahadum Igbinedion
Onyeisi ndị uwe ojii na Edo Steeti , Maazi Mohammed DanMallam , ekwuola ụbọchị ụka n’ ezie na ndị a na- enyo enyo na ha bụ ndị ntọ egbuola otu onye nkuzi Mahadum Igbinedion , Okada , n’ akụkụ Benin .
DanMallam kwuru na onye nkuzi ahụ , Kelvin Izevbekhai , bụ onye e gburu mgbe ọ chọrọ ị gbapụ dịka akpọrọ ha na- aba n’ ime ọhịa .
Akụkọ kọrọ na ndị ahụ ji egbe bụ ndị na- akpa mkpa mkpa n’ akụkụ Okada dị n’ ogologo ụzọ ahụ si Benin gaa Legọs .
A matara na ndị ahụ ji egbe tọrọ Izevbekhai na ndị ọzọ nọ n’ ụgbọala dịka ha na- eme njem .
Ọkwọ ụgbọala ahụ na mmadụ anọ ndị ọzọ bụ ndị nke gbapụrụ n’ ime ọhịa mana otu onye n’ ime ndị chọrọ ị gbapụ oge ahụ bụ onye agbagburu .
Ndị uwe ojii chụrụ ndị ntọ ahụ n’ ime ọhịa mana nanị ndị mmadụ ahụ a tọrọla ka ha nwere ike ịchọta .
Ọ sịrị na ndị uwe ojii na- alụsi ọlụ ike n’ ụzọ ọhụrụ nke gụnyere iburu agha ahụ bujere ndị ntọ ahụ n’ ime ọhịa , tinyekwa na ọ bụ ya bụ ụzọ ka mma iji were memilaa arụ a .
Okwu okwu nke mahadum ahụ , Maazi Jide Ilugbo , onye kwuru na ọ bụ eziokwu kọwara nke a dịka ihe jọgburu onwe ya .
Ilugbo kwuru NA Izevbekhai bụ onye ewere mahadum ahụ na afọ 2016 n’ ihi ọgụgụ isi ya .
O kwuru na ọ bụzi ihe egwu ịga nje m n’ ụzọ Benin-Legọs maka ụdịrị mkpa mkpa ndị ohi na ndị ntọ na- akpa arụ n’ ụzọ ahụ oge ọ bụla .
O kwuru na ọ bụ ihe mwute na ọ danyere n’ aka ndị omekome ahụ .
Ebulighị Ụgwọ Akwụkwọ na Mahadum Anyị-Gọvanọ Gwara Ụmụ Akwụkwọ
Aka na- achị Ondo Steeti , Rotimi Akeredolu , agọpụla aka ya na ọkpa ya ụbọchị Tọzdee banyere kepu kepu nke na- aga n’ ihu na steeti ahụ na ọ nyere iwu ka e bulie ụgwọ akwụkwọ mahadum abụọ ahụ steeti nwere .
N’ ime ụbọchị atọ gara aga , ụmụ akwụkwọ Mahadum Adekunle Ajasin , Akungba Akoko na Mahadum Nkà na Ụzụ Ondo Steeti , Okitipupa , bụ ndị na- eme ngagharị iwe megide ụgwọ akwụkwọ dị oké ọnụ nke gọọmenti steeti ahụ tinyere .
E kwuru n’ ụgwọ akwụkwọ ahụ bụ nke gọọmenti steeti ahụ buliri site na puku naira iri abụọ na asatọ ruo puku naira narị abụọ na iri ise mgbe ụlọ akwụkwọ ahụ enweghị ọrụ mmepe ọ bụla .
Ụmụ akwụkwọ ahụ na- eme ngagharị iwe , bụ ndị gwara gọvanọ ahụ ka o tinye akwụkwọ arụkwaghịm ma ọ bụ o butuo ụgwọ akwụkwọ ahụ , ñụrụ iyi na ngagharị iwe ahụ ga na- aga n’ iru ruo mgbe Akeredolu nabatara arịọrịọ ha .
Akeredolu , bụ onye kwuru okwu site n’ aka kọmishọna steeti ahụ mgbasa ozi dị n’ aka , Maazị Yemi Olowolabi , kwuru na ngagharị iwe ahụ bụ nke ndị na- ewe iwe na steeti ahụ na- akwado .
N’ okwu ya , " Isiokwu bụ na ebulighị ụgwọ akwụkwọ n’ ụlọ akwụkwọ abụọ ahụ .
E buliri ya bụ ụgwọ akwụkwọ otu afọ gara aga , ka òtù niile kwekọrịtara ka ebulie ụgwọ akwụkwọ ahụ , na a ga- enye ụmụ akwụkwọ ohere ịkwụ ya ugboro abụọ .
Ịmaatụ , ọ bụrụ mmadụ na- akwụ otu narị naira puku na simesta nke mbụ , onye ahụ ga- akwụ naira puku iri ise na simesta ọ bụla . "
" O nweghị onye buliri ụgwọ akwụkwọ ruo puku narị naira abụọ na iri ise ; ego kachasị ha na- akwụ bụ site na puku naira iri asaa wee ruo puku naira otu narị na iri ise , nke e nwere ike ịkwụ ugboro abụọ .
Ọ dịghị mma ka ụmụ akwụkwọ na- akpọ ganị ganị n’ okwu edozichagoro n’ otu afọ na ọkara gara aga .
Otu ọ dị ugbu a , o doro anya na ụmụ akwụkwọ bụ ndị a ba-akwanye ọkụ ka ha were kpọọ ganị ganị site n’ aka ndị achọghị ọganihu steeti ahụ . "
Ụmụ Akwụkwọ Ondo Emee Ngagharị Iwe Maka Nnukwu Ụgwọ Akwụkwọ
Ịkpọ ganị ganị nke ụmụ akwụkwọ mahadum steeti n’ ihe ha kọwara dịka mbuli gọọmenti steeti ahụ buliri ụgwọ akwụkwọ ha emeela ka ọnọdụ azụmahịa na mmekọrịta dị n’ ụfọdụ akụkụ Akure bụrụ nke a kwụsịrị ụbọchị Tuzdee maka ngagharị iwe ha mere .
Ụmụ akwụkwọ , ndị ka n’ ọnụ ọgụgụ si Mahadum Adekunle Ajasin , Akungba Akoko na Mahadum Nkà na Ụzụ Ondo Steeti , Okitipupa mechiri okporo ụzọ Oba Adesida na- ewu ewu mere na ụgbọala agaghị ihu ma ya fọdụzie ịgaghachi azụ .
Mahadum abụọ ndị a abụrụla nke e mechiri na- amaghị oge ọ ga- ebido maka ngagharị iwe ụmụ akwụkwọ mere n’ ụlọ akwụkwọ , bụ ndị chọrọ ka e butuo ụgwọ akwụkwọ ha .
Dịka ọ na- ekwu n’ aha ndị ahụ na- eme ngagharị iwe , onyeisi gọọmenti ụmụ akwụkwọ Mahadum Adekunle Ajasin , Akungba , Samuel Adesomoju , kwuru na ngagharị iwe a ga na- aga n’ ihu ruo mgbe Gọvanọ Rotimi Akeredolu buturu ụgwọ akwụkwọ ahụ .
O kwuru na ụgwọ akwụkwọ , naira puku narị abụọ na iri ise , nke e buliri n’ afọ gara aga site na naira puku iri abụọ na asatọ ewetebeghị ọnọdụ mmepe ọ bụla n’ ụlọ akwụkwọ dị na steeti ahụ .
O kwuru , " Anyị nọ ebea tata ime ka a mara uche anyị ọzọ .
Anyị na- agwa Gọvanọ Akeredolu , n’ ụgwọ akwụkwọ anyị ka a ga- ebuturịrị ugbua maka anyị ga- ahụrịrị na a agaghị ebidokwa akwụkwọ ma ọ bụrụ na ebutụghị ya .
" Ọ bụ ike anyị ịgụ akwụkwọ mana gọvanọ ji nwayọọ na- anapụ anyị nke a site n’ amụma ya dị iche iche .
Ọ bụrụ na gọvanọ chọrọ ịchụ ego , ya chọọ ebe ọzọ ọ bụghị ụlọ akwụkwọ anyị .
" Anyị na- ezigara ya ozi akụghị mmiri tata na anyị agaghị apụ n’ okporoụzọ a tutu na o wetuo ụgwọ akwụkwọ ahụ , ma ya ebukwala n’ obi na ọ ga- emepe ụlọ akwụkwọ ma ọ bụrụ na wetughị ụgwọ akwụkwọ .
Anyị ga- anọchibido nke a .
Ị ga- ahụ na anyị nọ ebe a mana ọ bụghị n’ ụlọ ọrụ gọvanọ maka o ( Akeredolu ) kwuru na ọ ga- achụpụsị anyị ma anyị nwaa anwaa kpọọ ganị ganị ọ bụla . "
Ọ bụ site n’ inyeaka nke Deji Akure , Oba Aladelusi Aladetoyinbo , bụ onye nke kpọrọ ndị ngagharị iwe ahụ n’ obi ya ka o were kwụsị ịkpọ ganị ganị ahụ .
Eze ọdịnala ahụ , onye kwuru okwu site n’ aka onye isi ndị ọrụ ya , Ọkpara Eze Toyin Aladetoyinbo , rịọrọ ụmụ akwụkwọ ahụ ka ha bụrụ ndị na- eme ihe iwu kwuru , na ọ gara akọwara gọvanọ iwe ha ka ewere butuo ụgwọ akwụkwọ ahụ .
Naijiria Jiri Nnukwu Mmeri Were Bido
Naijiria jiri ọkpụ anọ asataghị ma chaa were si ndị ọgbọ ha si mba Qatar nnọọ dịka ha sọrọ mpi mbụ ha na Iko Mba Ụwa FIFA ndị na- erughị afọ iri abụọ na mba Poland .
Maxwell Effiom , Henry Offia , Tom Dele-Bashiru and Aliu Salawadeen bụ ndị nyere goolu Ugo Na- efe Efe dịka amara otu bọọlụ a , meriri n’ ụdị pụrụ iche n’ ámá egwuregwu Stadion Miejski w Tychach , Tychy .
Mmeri a bugoro Naijiria n’ ogogo nke mbụ na Otu D dịka ha nwere akara atọ .
Otu egwu bọọlụ Paul Aigbogun ' s ga anọrọ ụbọchị Mọndee , May 27 , gbaa ndị United States nke America .
Mmeri na- ebe ndị America nọ ga- enye ha ohere maka ịbanye n’ agba nke abụọ n’ egwuregwu ahụ .
A Dụọla Ndị Ọrụ Ugbo n’ Anambra Ka Ha Jìkọta Onwe Ha n’ Otù
Dịka a sị na ọ na- abụ a nyụkọọ mamịrị ọnụ , ọ gbọọ ụfụfụ ; a kpọkuola ma dụọ ndị na- arụ ọrụ ugbo na steeti Anambra ka ha jìkọta onwe ha n’ òtù ọrụ , dịka ọrụ ugbo dị iche-iche ha na- arụ sìrì dị , iji kwàlite ihe a na- akọpùta n’ ugbo ma mekwa ka nri bụrụ gbàànyụụ na steetì ahụ .
Ọ bụ kọmishọna na- ahụ maka ahịa , azụmahịa na ikewàpụta akụnụba na steeti ahụ , bụ maazị Christian Madụbuko kpọrọ oku a ma nye ya bụ ndụmọdụ n’ okwu ya n’ Awka na mmemme imerùbè ụbọchị òtù ọrụ na mba ụwa , bụ ' International Cooperatives Day ' nke ahọ 2019 , bụ nke weere ọnọdụ na steeti ahụ n’ ogige Alex Ekwueme .
Ọ kpọpụtasịrị uru dị iche-iche dị n’ ijikọ aka ọnụ dịka òtù ọrụ , nke gụnyere na ọ ga- eme ka ha nwee ótù obì ma na- emekọ ihe ọnụ , mee ka ọ dịrị ha mfe inweta ma ọ bụ irita ihe ọbụla n’ aka gọọmenti , nye aka n’ ikewàpụta ohèrè ọrụ , tinyekwuoro na ọ ga- enye aka n’ ụzọ pụtara ìhè n’ ịkwàlite ọnọdụ akụnụba steeti Anambra ahụ na ime ka ya bụ steeti bụrụ eji ama àtụ n’ ihe gbasaara ịkọpụta erimeri n’ ala Nigeria gbaa gbùrùgbúrù .
O kwupùtàrà njikere gọọmenti steeti ahụ dị inye ndị ahụ nkwàdo zuru òkè , ma kpọkuo ha ka ha ka ha na- asọpụrụ isi ụlọ ọrụ na- elekọta ha anya , ma na- emekwa ihe dị iche-iche ha na- eme n’ ụzọ iwu kwàdòrò .
N’ okwu nke ya , onyeisi òtù ọrụ na steeti ahụ , bụ oriakụ Nwabugo Okonkwọ mere ka a mara na ọ bụ isi ọchịchị òtù ọrụ ọbụla ga- ekpebi ma òtù ọrụ ọbụla ga- akwụdo ma ọ bụ na ọ gaghị akwụdo , site n’ otu ha si achịkwa ya .
O tòrò ndị òtù ọrụ dị na steeti ahụ ugbua maka ezi ọrụ ha na ịgbasi mbọ ike ha , ma dụọ ha ka jide kà ha jì , ọ kachasị na ntụnye ha na nkwàdo pụrụ ichè ha na- enye n’ ịkwàlite ọganihu na ọnọdụ akụnụba nke ya bụ steeti .
N’ iji mee ka ụbọchị ahụ zaa aha a kpọrọ ya , kọmishọna Madụbuko nọrọ na mmemme ahụ wee gagharịa ma leruo anya n’ ebe ndị òtù ọrụ dị iche-iche n’ okpuru ọchịchị iri na otu e nwere na steeti ahụ nwèrè ọnọdụ n’ ogìgè ahụ ụbọchị ahụ , ya na ihe dị iche-iche ha kọpụtàrà n’ ugbo .
Isi okwu mmemme ahụ nke ahọ a bụ ' Òtù Ọrụ Maka Ọrụ Dị Mma ' , nke pụtara ma a tụgharịa ya na bekee " Co-operatives for Decent Work . "
Ọkụ Agbagwòóla Otu Ụlọ Na Ọtụtụ Ngwongwo n’ Ọnịtshà
Ọ bụ nnọọ ụbọchị akwa na àrịrị n’ Ọnịtsha na steeti Anambra dịka ọkụ dị egwu gbagwòrò ma gbapịa ụlọ na ngwongwo gburu nde kwùrú nde Naịra .
Ya bụ ụlọ ndị be Njaka , bụ nke dị n’ okporo ụzọ St .
Stephen ná mpaghara ' Inland Town ' , ma bụrụkwa nke e kwùrù na ọkụ gbarìkọrọ ihe niile dị n’ ime ya kpamkpam .
N’ okwu ọ gwàrà ndị nta akụkọ , otu nwa amadi n’ ezinaụlọ ahụ ma bụrụkwa onye ọrụ agha mmiri lagoro ezumike nka , bụ maazị Okwudịlị Njaka kọwàrà na ya bụ ihe mèrè ha n’ amaghị ama , nke bụ na o nweghị ihe ọbụla ha nwèrè ike izọpụtanwù na ya bụ ajọ ọkụ , ebe ọ gbapịchàrà ihe niie ha jiri biri .
O mere ka a mara na ha achọpụtàbèghị ihe kpatara ya bụ ọkụ ọgbụgba , ma sịkwa na nke ahụ ka na- agbagwòju ha anya n’ ihi na ọkụ latiririiki adịghị oge ahụ ya bụ ihe mèrè .
Na ntunye nke ya , onye ọzọ n’ ezinaụlọ ahụ , bụ maazị Lawrence Njaka kwùrù na ya nụrụ ka mmadụ na- eti mkpu n’ ogìgè ụlọ ahụ , n’ ịkpọkù ndị mmadụ bànyéré ya bụ ọkụ oge ọ màlìtérè , mana tupu ha aghọta ihe na- eme , ọkụ agazuola ụlọ niile ahụ , ma gbaa ya pịa pịa n’ otu ntabì anya .
O kèlèrè ndị ntororbịa na ndị agbataobi ndị gbataara ha ọsọ enyemaka n’ oge ahụ , tupuu ndị ọrụ nsọnyụ ọkụ abịaruo ka ọ gachàrà ihe dịka otù awa ihe niile jiri mee .
Ndị ezinaụlọ ahụ jikwàzịrị ohèrè ahụ wee rịọ enyemaka gọọmenti , ndị ụka , na ndị ọrụ obi ebere ka ha gbatara ha ọsọ enyemaka n’ igùzòbè ebe obibi ọzọ , n’ ihi na ọ bụ naanị n’ ụlọ ahụ ka ha bì .
Ndị Uwe Ojii Anambra Ejidela Ndị Ohi Ọzọ n’ Awka
Igbo sị na nwata a na- agwọ ibì ọ na- eto afọ , ị mara na o nwèrè ihe ọ tọbàrà n’ ajọ ọfịa .
O wee bụrụ ya , na ka ọ dị taa , na ndị uwe ojii na steeti Anambra anwụchikọla ndị òtù ohi ọzọ n’ Awka bụ isi obodo steeti Anambra , na- agbanyeghị mbọ dị iche-iche ọchịchị steeti ahụ gbàgòrò imemìla ohi na arụrụ ala na steeti .
Dịka ozi isi ọchịchị ndị uwe ojii na steeti ahụ kụpụrụ nso-nso a siri kọwaa , bụkwa nke onye na- ahụ maka mmekọrịta ọhanaeze na ndị uwe ojii na ya bụ steeti , bụ maazị Harụna Mọhammed sìrì kọwaa ; ndị oji akpa eli ozu ahụ na- aga akpàkasị ụlọ ndị mmadụ , ma na- ezu ha ohi .
Ozi ahụ mere ka a mara na ọ bụ site n’ ịkwụsị ụgbọala na inyòcha ndị mmadụ , bụ nke ndị uwe ojii na- eme n’ okporo ụzọ Ifitè Awka , ka e jiri nwụchikọọ otu nwaokorobịa , bụ Elendu Wisdom , gbara ahọ iri abụọ na isii , ma mgbe ha nyòchàrà àkpà ya , ha wee hụ akụrụngwa na ngwaọrụ dị iche-iche o ji akpàkasị ụlọ ndị mmadụ , tinyere nkwụ ọkụ , anwụrụ , ihe nri na ihe ndị ọzọ dị iche-iche .
Mgbe a gbàrà ya ajụjụ nnyòcha , nwata nwoke ahụ kwètàrà hoohaa ma were ọnụ ya kwuo na ya agaalarị kpàkaa ma zuo ohi n’ ótù ụlọ ahịa dị n’ Ifitè ahụ ; ma mgbe ndị uwe ojii gàrùrù ebe ahụ , ha hụrụ ya bụ ụlọ ahịa na onye nwe ya , bụ oriakụ Chinwe Madụkegbu , onye kwuru na ọnụ ego ihe e zuru ezu ebe ahụ rùrù puku Naịra iri asaa na ise .
Dịka ozi ahụ gara n’ ihu kọwaa , ya bụ nwa amadi bụ onye obodo Asa dị n’ okpuru ọchịchị ' Ukwa West ' nke steeti Abịa , ma biri n’ Awkuzụ dị n’ okpuru ọchịchị Oyi nke steeti Anambra , ebe ọ nọ arụ ọrụ aka dịka onye na- ama ihe ọmụma ' Plaster of Paris ' ( POP ) , ma bụrụkwa onye e sì n’ ụlọ mkpọrọ wee tọhapụ nso-nso a maka arụrụ ala ọ rụrụ n’ oge mbụ , tupu ọ bịa rụọ nke a .
N’ akụkọ dịkwa ka ibè ya , ndị uwe ojii nọ na mpaghara Awada jidekwàrà otu nwaokorobịa ọzọ , bụ maazị Chika Udeze gbakwara ahọ iri abụọ na isii , onye e kwùrù na ọ gàrà kpàkaa ụlọ otu nwoke , bụ maazị Ifeanyi Igwe n’ Awada ma zukọsịa ọtụtụ ihe , larie .
Ya bụ ajọ nkịta ji isi anya ọkụ ka e kwùrù na o kwetela n’ eziokwu na ya kụrụ ya bụ akụmakụ ma zuokwa ohi n’ ebe ọzọ dị iche-iche na mpaghara , ma rịọkwa ka a gbaghàra ya .
A napụtasịkwala ya ihe ndị ahụ niile o zùrù n’ ohi , ebe nnyocha ka na- agazịkwa n’ ihu ịchọpụtakwu bànyere ha abụọ .
Gọọmenti Anambra Enyela Ndị Igwe Ọhụụ Asambodo n’ Amawbịa
Dịka a sị na ọ na- adị mma a kpụọ Diji , a kpụnye ya óké ji n’ aka , gọọmenti steeti Anambra enye ụfọdụ ndị eze ọdịnala ọhụụ na steeti ahụ akwụkwọ ikike idu obodo ha dị ich-iche .
Oke mmemme ahụ bụ nke weere ọnọdụ n’ ebe obibi gọvanọ dị n’ Amawbịa ma bụrụkwa nke dọtara ọtụtụ ndị ukwu ndị ukwu e ji okwu ha agba ìzù n’ ihe gbasaara echichi na steeti ahụ , nke gụnyere eze ọdịnala Ọnịtsha , bụ Igwe Nnaemeka Achebe ; ògbò ya nke obodo Mbaukwu , bụ Igwe Peter Anugwu ; nke obodo Nteje , bụ Igwe Roland Odegbo ; eze ọdịnala Ọkpụnọ , bụ Igwe Sunday Okafor ; nke Akwaihedị , bụ Igwe J. A. C Onebụnne , tinyere nke obodo Isseke , bụ Igwe Emmanuel Nnabuife .
Ndị ọzọ gụnyèrè ndị omebe iwu na ndị ọzọ selitere isi n’ ọrụ gọọmenti , ndị ndu òtù Ọhaneze Ndị Igbo , na ndị isi ọchịchị obodo .
N’ okwu ya ọ na- enye ha akwụkwọ ikike ahụ , aka na- achị steeti Anambra , bụ gọvanọ Obianọ chetaara ndị eze ọdịnala ahụ na ọchịchị bụ maka nchịkwa obodo na mmadụ , dịka o siri bụrụ mmasị Chineke , ma kpọkùzie ha ka ha wère òhèrè ọchịchị ahụ wee hazie ma chịkwaa obodo ha na ndị obodo ha n’ ụzọ ọma dịka a tụrụ anya .
Ọ dụrụ ha ọdụ ka ha ghara ịbụ eze na- agbakụta ndị ha na- achị azụ , ma gbakwa mbọ hụ na ha tinyèrè úchú n’ ebe ndị ntorobịa obodo ahụ nọ , iji mee ka ha bụrụ ndị bara úrù , ma sikwazie n’ ụzọ dị otu ahụ wee kwàlite udo na ọnọdụ mmepe bụ ịgbà n’ òbòdò ha dị iche-iche .
Na nzaghachi , ndị eze ọdịnala ọhụụ ahụ , nke gụnyere Igwe Ben Anochie nke Umunnachi dị n’ okpuru ọchịchị Dunukofia na Igwe Vincent Ijeomah nke Ochuche-Umuodu dị n’ okpuru ọchịchị Ọgbaru , ndị gosipùtara na obi dị ha ka ọka e ghunyere n’ ejù bùnyèrè gọvanọ Obianọ ụkpa ekele , ya na ndị obodo ha dị iche-iche , maka ịgba mbọ ha ịhụ na ya bụ oke ụbọchị bịara na mmezù , ma kwekwazie nkwà na ha ga- eji òhèrè ahụ na ọkwa ọhụụ ahụ wee jere obodo ha dị iche iche , ụmụ mmadụ na Chineke ozi otu o siri kwesi .
Gọọmenti Anambra Ekwenwòó Nkwa Ezi Ọnọdụ Maka Mwunye Akụnụba
Gọọmenti steeti Anambra , site n’ ọnụ aka na- achị ya bụ steeti , bụ gọvanọ Willie Obianọ ekwenwòóla nkwà ịhụ na a gàrà n’ ihu n’ inwe ezi ọnọdụ dị larịị maka ndị na- ewunye akụnụba na azụmahịa na steeti ahụ .
Gọvanọ Obianọ mere ka a mara nke a n’ Amawbịa na mmemme nkuzi otu ụbọchị a chịkọbààrà òtù jikọrọ ndị nwere ụlọ nkwari akụ na steeti ahụ , bụ nke a maara dịka ' Anambra State Association of Hotel Owners ' , site n’ aka isi ụlọ ọrụ na- ahụ maka ihe e ji aka eme , ihe na- eme na mba ofesi , omenala na njèm nlegharị anya na steeti ahụ .
Ya bụ aka na- achị achị , nke osote ya bụ Dọkịta Nkem Okeke nọchitere anya ya mere ka a mara njikere ọchịchị ya dị na mbọ dị iche-iche ọ na- agba ime ka steeti ahụ bụrụ ebe mbụ a na- elegara anya maka iwunye akụnụba .
Ọ gazịrị n’ ihu kpọkuo ụmụafọ Anambra bi na mba ofesi ka ha na- ewelata akụnụba ha n’ ụlọ ma na- ewunye ya na steeti ahụ , iji kewàpụtara ndị ntorobịa ohèrè ọrụ , kwàlite ọnụ ego a na- enweta n’ ime steeti ahụ , ma sikwazie n’ ụzọ dị otu ahụ kwàlite ọnọdụ akụnụba ya bụ steeti .
Na mbụ n’ okwu ya , kọmishọna steeti ahụ na- ahụ maka ihe e ji aka eme , ihe na- eme na mba ofesi , omenala na njèm nlegharị anya , bụ oriakụ Sally Mbànefo , kọwapụtara mkpà ọ dị iwunye akụnụba na ngalaba njem nlegharị anya n’ ihi úrù dị iche-iche dị na ya , dịka o siri metụta ịkwalite ọnọdụ akụnụba .
Ọ rụtụsịrị aka n’ ebe dị iche-iche e nwere ihe nlegharị anya na steeti ahụ , nke gụnyere Ọgbà Ogbunike na Ọgbà Nkwelle–Ezunanka , ma kwuo na iwunye akụnụba n’ ụdị ihe ndị ahụ ga- enye aka n’ ịkwalite njem nlegharị anya na ego a na- enweta n’ ime steeti ahụ .
Na ntụnye nke ya , onyeisi ndị òtù ahụ , bụ maazị Godwin Okonkwọ kọwara mmemme ahụ na ndụmọdụ ahụ dịka nke magburu onwe ya , ma kọwaa nke ahụ dịka ohere ọma na ohere ọhụụ nyé ha bụ ndị nwere ụlọ nkwari akụ na steeti ahụ ; ma kwekwazie nkwà na ha ga- aga n’ ihu n’ ijìkọ aka ọnụ , ha na ọchịchị steeti ahụ , n’ ime ka ya bụ steeti bụrụ eji ama atụ n’ ihe gbasaara ọnọdụ akụnụba na njem nlegharị anya .
Onyeisi Ndị Uwe Ojii Ọhụụ Awụchaala Na Steeti Anambra
Igbo sị na ọ na- adị mma a sụgide ụtàrà e hogharịa ọdụ .
O wee bụrụ ya , na ka ọ dị taa , onyeisi ndị uwe ojii ọhụụ , bụ Maazị John B. Abang awụchaala na steeti Anambra dịka onyeisi ndị uwe ojii nke iri na asatọ steeti ahụ nwègòrò .
Nke a bụ nke a gbara n’ anwụ nso-nso a n’ isi ụlọ ọrụ ndị uwe ojii na steeti ahụ dị n’ Amawbịa , bụ ebe a nọrọ wee nabata ya bụ nwa amadi .
A nọrọ na mmemme nnabàta ahụ wee gụpụta ihe e dere ede banyere onye ndú ọhụụ ahụ , bụ nke onye na- ahụ maka mmekọrịta ọhanaeze na ndị uwe ojii na steeti ahụ , bụ maazị Haruna Mọhammed bìnyèrè aka na ya , ma bụrụkwa nke e sitere na ya wee kọwàpụtasịa ebe dị iche-iche ọ rụgoro ọrụ , ọtụtụ nkwanye ùgwù o nwetàgòrò na ọkwá dị iche-iche o jìgoro dịka onye ọrụ uwe ojii .
Ya bụ ozi gara n’ ihu kọwaa na a mụrụ ya bụ nwa amadi n’ abalị iri abụọ na iteghete nke ọnwa Febụwarị ahọ 1962 , ọ gụọ akwụkwọ na mahadum Amadu Bello dị na Zarịa , ma bànye n’ ọrụ uwe ojii n’ abalị iri na ise nke ọnwa March , ahọ 1988 , bụkwa nke ọ nọgoro na ya wee nata ọzụzụ na nkuzi dị iche-iche , ma n’ ala Nigeria na mba ofesi , ma jiekwa ọtụtụ ọkwa na steeti dị iche-iche n’ ala anyị .
Na nzaghachi , maazị Abang fọrọ ekele n’ ụkpa wee bunye Chukwu Okike Abịama ma tòkwa onyeisi ndị uwe ojii n’ ala anyị , bụ maazị Adamu Mọhammed maka ịhụta ya dịka onye tozùrù òkè iji ya bụ ọkwa dị elu , wee zìtekwa ya na steeti Anambra .
O mere ka a mara na nke ahụ bụ nke ugboro abụọ a na- ezìte ya ọrụ na steeti ahụ dịka onye uwe ojii , ma gosipụtazie ezi olileanya na ọnụnọ ya nke ugbua na steeti ahụ ga- aka mma karịa nke mbụ .
Ọ rụtsịrị aka n’ ihe dị iche-iche ọ ga- achụsò n’ ọchịchị ya , nke gụnyere imemìlà ohi , mpụ , arụrụ ala , otu nzuzo , na ibugharị akụkọ ụgha na steeti ahụ , ma dọkwazie ndị òtù nzuzo , ndị ohi , na- ebugharị akụkọ ụgha na ndị ọzọ na- etinye aka n’ ihe dịka ndị ahụ ka ha sepu aka na nke ahụ , ma ọ bụkwanụ kwakọrọ ngwongwo ha rie mbọmbọ na steeti ahụ , n’ ihi na ya ga- abagide n’ ibu agha dị égwù megide ha na atụmatụ , iji meee ka steeti ahụ gaa n’ ihu ịbụ eji ama àtụ dịka steeti kachara nwee ezi nchekwa na udo n’ ala Nigeria dịka ọ dị ugbu a .
Ya bụ nwaafọ Ogoja dị na steeti Cross-River gàrà n’ ihu kelee onyeisi uwe ojii nke pụrụ apụ na steeti ahụ nso-nso a , bụ mmazị Danduara Mustapha maka ọrụ ọma ya , ezi ịgba mbọ ya na ihe dị iche-iche o mepùtara na steeti ahụ na nkenke oge ọ nọrọ n’ ọkwa , ma kwezie nkwà ịkwàdò na iwukwàsà n’ ọmarịcha ntọala ahụ ọ tọgòrò .
Dịka ọ na- ekwe nkwà ijikọ aka ọnụ n’ ọrụ , ya na ndị nta akụkọ , òtù dị iche-iche na ọhanaeze ; ọ dụkwazịrị ndị òtù ọrụ ya ndị uwe ojii na- ana aka azụ na steeti ahụ , na ndị nke si n’ ụzọ mkpukè anapụsị ụmụ mmadụ ego ha tàrà ahụhụ wee kpata , ka ha sepù aka na nke ahụ , maka na ya agaghị anagide ma ọ bụ nabàta ihe dị otu ahụ n’ ọchịchị ya , ma sịkwa na ọ ga- etinye amụma dị iche-iche n’ ọrụ iji hụ na a nwụchikọrọ ndị na- eme ihe dị otu ahụ , ma nye ha ntaramahụhụ kwesiri ha .
Onyeisi Uwe Ojii n’ Anambra Arịọ Njikọ Aka Ndị Nta Akụkọ
Igbo sị na otu onye anaghị achụ ngwèrè mgbahige aja , maka na ọ na- abụ e jikọọ aka buo ozu enyi , ọ dị mfe .
Ọ bụ nke a mèrè onyeisi ndị uwe ojii ahụ e wètàrà ọhụụ na steeti Anambra , bụ maazị John Abang jìrì wee rịọ njikọ aka nke ndị uwe ojii na ndị nta akụkọ na ya bụ steeti n’ ọrụ ịkwàlite ezi ọnọdụ nchekwa .
Maazị Abang rịọrọ njikọ aka a ụnyaahụ oge ọ gàrà kpọtụrụ ndị nta akụkọ steeti ahụ n’ ogige isi ụlọ ọrụ ha bụ ' Ezemo International Press Centre ' dị n’ Awka bụ isi obodo ya bụ steeti .
O mere ka a mara mkpebì ya ịbagide n’ ibu agha dị egwù megide mpụ , otu nzuzo , arụrụala , ohi na ndị omekóòmè na steeti ahụ , ya na ịchụ ndị na- eme ihe ndị ahụ ọsọ ụkwụ erughị ala na steeti ahụ , wee ruo mgbe ha kwàkọọrọ ngwongwo ha pụchaa na steeti ahụ .
Ihe ndị a niile , dịka o siri kwuo , bụ nke naanị ya na ndị òtù ọrụ ya apụghị imezùpùtanwu ma ọ bụrụ na e nweghị ezi njikọ aka n’ etiti ha na ndị otu ọrụ dị iche-iche na steeti ahụ , ọ kachasị ndị ọrụ nta akụkọ , bụzị nke na- akọwa na ha bụ ndị dị oke mkpà n’ íme ka ọrụ ya gaa siriri-wèrèrè na steeti Anambra .
N’ igosipụta afọ ojuju ya banyere ezi mmekọrịta nke ọ hụtàgòrò n’ etiti ndị uwe ojii na ndị nta akụkọ na ya bụ steeti , maazị Abang , bụ onye rụgoro ọrụ n’ oge mbụ na steeti ahụ dịka onye uwe ojii jìrì aha ndị uwe ojii steeti Anambra wee nye òtù ndị nta akụkọ ahụ nkwanye ùgwù pụrụ iche , ma rịọkwazie ha ka ha jide ka ha jì .
Na nzaghàchi , onyeisi ndị nta akụkọ na steeti Anambra , bụ maazị Emmanuel Ifesinachi , onye natara ya bụ nkwanye ùgwù n’ aha ndị nta akụkọ ahụ kelèrè ya bụ nwa amadi maka ịghọta mkpa ọ dị na òtù abụọ ahụ ga- ejìkọ aka ọnụ n’ ọrụ , ya na nkwanye ùgwù ahụ o nyere ha .
O kwèrè nkwà ịga n’ ihu ịhụ na ezi mmekọrịta na njikọ aka ahụ dị n’ etiti òtù abụọ ahụ ga- adị ọkpụtọrọkpụ , ọbụnadị dịka o siri metụta ikpùghè na ịgba ihe ọjọọ n’ anwụ , ime ka ụwa mara nke bụ eziokwu na ịgbasa ozi bànyere ọrụ dị iche-iche ndị uwe ojii ahụ na- arụpụta , tinyere ime ka ndị uwe ojii ahụ na- arụ ọrụ ha otu o sìrì kwesi , bụzị nke ga- enye aka ịchụ mpụ na arụrụala ọsọ na steeti ahụ , ma mekwa ka ọ gaa n’ ihu ịbụ steeti kachara nwee udo na ezi ọnọdụ nchekwa n’ ala Nigeria .
Ewezùga òtù ndị ọrụ nta akụkọ steeti ahụ bụ ndị lere ya bụ ọbịa , ụfọdụ ndị dị iche-iche selitere isi n’ ọrụ uwe ojii na Anambra sònyèrè na ya bụ ọgbakọ , tinyere nnukwu onye enyemaka pụrụ iche nye aka na- achị ya bụ steeti bụ gọvanọ Willie Obianọ n’ ihe gbasaara ụlọ ọrụ ' Anambra Newspapers and Printing Corporation ' bụ oriakụ Fanny Ọgụine , na ọtụtụ ndị ọzọ .
Gọọmenti Anambra Na WHO Enyela Ndị Ọdekpe Nkuzi Maka Iju Mmiri • Nye Ha Ọgwụgwọ n’ efu
Igbo sị na ọ na- aka mma ibu ụzọ maba ọkwà mmiri tupu òzùzò ya , maka na agha a kàrà àkà adịghị eri ngọwọrọ .
Ka ọ dị taa , gọọmenti steeti Anambra eburula amụmà inye nkuzi ya wee gaa n’ Ọdekpe dị n’ okpuru ọchịchị Ọgbaru , iji kọwaara ma nyekwa ọzụzụ banyere ihe dị iche-iche ha kwèsìrì ịma na ime na nkwadobe maka ìjú mmiri nke a na- atụ anya na ọ ghaghị ịgba na mpaghara ahụ n’ ahọ a dịka ọ na- eme na mbụ .
Ya bụ atụmatụ nkuzi , nke a nọkwàrà n’ ime ya wee nye ọgwụgwọ ọrịa n’ efù nyègara ndị obodo ahụ , bụ nke a hàzìrì site na njikọ aka ụlọ ọrụ òtù mba ụwa na- ahụ maka ahụike , bụ ụlọ ọrụ ' World Health Organization ' nà isi ngalaba ụlọ ọrụ na- ahụ maka ahụike na ya bụ steeti .
N’ okwu ya na mmèmmé ahụ , kọmishọna na- ahụ màkà ahụike na steeti ahụ , bụ Dọkịta Vincent Ọkpala mèrè ka a mara na ọ bụ ndị bi na mpaghara ebe ahụ ìjú mmiri na- eme mkpamkpa ka e hìbèèrè atụmatụ ahụ , dịka a hụtara ya dịka ihe dị oke mkpà na ihe ga- abàra ha uru nke ukwúù .
O kelèrè aka na- achị steeti ahụ , bụ gọvanọ Willie Obianọ maka ezi ịgba mbọ nke ọchịchị ya n’ oge ahụ ya bụ oke iju mmiri wakpòrò ndị mpaghara ahụ n’ ahọ gara aga , bụkwa nke o siri na ya wee dọta enyemaka òtù mba ụwa dị iche-iche , bụ ndị gbatakwara ọsọ enyemaka nke ha n’ ọtụtụ ụzọ .
Na ntụnye nke ya , onyeisi nhàzi ụlọ ọrụ ' World Health Organization ' na steeti ahụ , bụ maazị Dọkịta Chukwumụanya Igboekwu kwùrù na gọọmenti steeti ahụ kpọtụụrụ ha , wee kọwatara ha bànyere nkwadóbé maka iju mmiri nke ahọ a , nke mezịrị ka ha na onwe ha kpọtụrụ ma nweta nkwàdo site n’ aka isi ngalaba na- ahụ maka ọnọdụ gbanụgbanụ n’ ụlọ ọrụ òtu mba ụwa bụ ' United Nations ' .
O mekwàzịrị ka a mara na ha emepùtela ọtụtụ ihe dị iche-iche n’ ime-ime obodo , ọ kachasị dịka o sìrì metụta ịdọ ndị mmadụ aka na ntị , inye nkuzi na ime nkwadobe maka ya bụ iju mmiri nke e kwùrù na ọ ga- agba nnukwu n’ ahọ a .
Ndị dọkịta na ndị ọzọ ma nke ekwe na- akụ n’ ọrụ ahụike nọrọ na mmemme ahụ wee nyòchaa ọtụtụ ndị mmadụ sonyere na ya ahụ ma nyekwa ha ọgwụgwọ n’ efù , nke gụnyere ndịikom ma ndinyòm , tinyere ụmụntakịrị nọ n’ agbàtà ọnwa efu na ọnwa isii , ọ kachasị dịka o sìrì metụta ọrịa ịbà , ọrịa ọnyụnyụ na ọgbụgbọ , ya na ụfọdụ ọrịa ndị ọzọ na- efe èfè .
Onyeisi ọchịchị obodo Ọdekpe , bụ maazị Vincent Okei fọrọ ekele n’ ụkpa wee bunye ọchịchị steeti Anambra maka ezi ọrụ , ọbụnadị dịka ọ gbàrà akaebe na obodo ahụ na- abụkarị ndị mbụ na- ebu ụzọ erita úrù oge ọbụla a chịkọbara ihe metụtara nsogbu ahụike na steeti ahụ .
O kwùrù hoohaa na ìjú mmiri na- ebì obodo ahụ aka ọjọọ , nke na ụdị mkpamkpa ya bụ ajọ ọnọdụ kpàrà n’ ebe ahụ n’ ahọ gara aga kwèsìrì ka e lebàra ma kpachàpụkwara ya anya nke ukwuu .
Ọ kpọkùzịrị ụmụafọ obodo ahụ ka ha tinye n’ ọrụ ma mezùpùta ihe niile dị iche-iche ha mụtàrà na nkuzi ahụ e nyèrè .
A Dụọla Ndị Ụka Ka Ha Na- Ebi Ndụ Ịdị Ọcha , Zèére Ikpasu Chineke Iwe
A sị na ọ naghị adị mma onye búrú ọrụ ényí n’ isi , o were ọkpà na- abọ mbụzụ , maka na o nweghị úrù anụ mbụzụ ga- abara ya karịrị mpàtà ọrụ enyi o bù n’ isi .
Nke ahụ wee bụrụ okwu .
Ọ bụkwa n’ ịgbasò ya bụ okwu ka e jìrì kpọkuo ma dụọ ndị otu Christ ka ha jidesie nzọpụta ha na okwùkwè ha na Chineke ike , mà lechàpụrụ ihe efu nke ụwa ọjọọ a na agụụ nke anụ anya , maka na ihe ọbụla nwèrè ụgwọ so ya .
Ọ bụ bishọọpụ ụka Anglịkan na dayọsiisì Awka , ma bụrụkwa onye a họptàrà ọhụụ dịka Archbishọọpụ nke mpaghara Niger , bụ Bishọọpụ Alexander Ibezim nyèrè ndụmọdụ a n’ okwuchukwu ya n’ ụlọ ụka ' Saint Michael ’ s And All Angels Anglican Church ' dị n’ Ifite Awka , n’ ofùfè nrò ịkwọ aka n’ isi nà ịkpọbàtá ndị mmadụ n’ òtù dị iche-iche .
Bishọọpụ Ibezim , onye gbadoro ụkwụ n’ isiokwu nke na- asị " N’ ihi Na Mmadụ Niile Emehìèwo " mere ka a mara na a na- atụ anya na onye ọbụla bụ onye nke Chineke ga- abụ onye na- ebi ndụ dị ọcha , onye dị ike n’ ekpere na onye dị nsọ wee na- echere ọbịbịa nke onyenweanyị Jesus Christ , ọbụnadị dịka o chètààrà ha na ọnwụ onye mmehie adịghị atọ Chineke ụtọ .
Dịka ọ na- akatọ ibi ndụ ọjọọ dị iche-iche na- ewèta ọnwụ mberede na mbíbì , nke gụnyere ịbà n’ otu nzuzo , izu ohi , ịgba akwụnakwụna , tinyere ihe ndị ọzọ dị otu ahụ ; nnukwu onye ọzụzụ atụrụ ahụ gàrà n’ ihu kpọkuo ndị ahụ a kwọrọ aka n’ isi ụbọchị ahụ ka ha bụrụ ezi ndị agha nke Christ , gbakụta ihe ọjọọ azụ ma màlitezie bibe ndụ ezi omume na ndụ izisà oziọma nke Jesus Christ n’ eleghị anya n’ azụ , maka na nke ahụ ga- edubànye ha na ndụ ebighiebi .
N’ okwu ha n’ ótuù n’ ótù , onyeisi nchụaja nke ụlọụka ' Saint Michael ’ s And All Angels Anglican Church ' dị n’ Ifite Awka ' bụ Ụkọchukwu Kenechukwu Nwafọr , na ògbò ya nke ụlọụka ' Saint John ’ s Parish , Ọkpụnọ ' bụ Ụkọchukwu Onyekachukwu Egwuọnwụ kwupùtàrà n’ eziokwu na ya bụ ọbịbịa nnukwu onye ọzụzụ atụrụ ahụ bịara emepeela anya ọtụtụ ndị mmadụ n’ ime ka ha mara ihe a na- atụ anya n’ aka ha dịka ndị òtù Christ , ma dụkwazie ndị ahụ natara oriri nsọ ụbọchị ahụ ka ha tinye ihe niile ha mụtàrà n’ ọzụzụ ahụ n’ ọrụ .
A nọrọ na ya bụ òfùfè nrò wee kpọbàta ihe karịrị mmadụ narị abụọ na sakramenti ịnata oriri nsọ , ma kpọbatakwa imirikiti mmadụ n’ òtù ụmụnwaanyị bụ ' Womens ' Guild ' na òtù ndị nna bụ ' Fathers ' Fellowship ' nke ụlọ ụka abụọ ahụ .
Buharị Ezigara Ndị Sineeti Aha Ndị A Ga- Akpọlite n’ Ọkwa Minista
Igbo sị na ihe ọ sọkwara sị bùgharịba ozu dike , na ọ ga- erurịrị ílì aka ma e mechaa .
N’ ịgbasò okwu amamihe a , ya bụ ahà ndị ga- eji ọkwa minista na ngalaba ụlọ ọrụ dịgasị iche-iche nke ala anyị n’ ọchịchị àgba nke abụọ nke onyeisi ala bụ Muhammadụ Buharị , bụ nke a tụbàrà anya ya kemgbe ụwa , eruola ndị ụlọ omebe iwu sineeti ala anyị aka .
Ya bụ mkpokọta ahà , nke aha ụmụafọ steeti Anambra abụọ , bụ Maazị Chris Ngige na oriakụ Sharon Ikeazụ dị na ya bụ nke e zitèèrè ndị sineeti ụbọchị Mọnde site n’ aka onyeisi ala ka ha wee lebara ya anya , nyòchaa ma nabàta ịkpọlite ndị ahụ n’ ọkwa .
Mmadụ iri anọ na atọ sitere na mpaghara ebe dị iche-iche n’ ala anyị ka e kwùrù na aha ha dị na ya bụ akwụkwọ , ma bụrụkwa nke a gụpụtagòrò ụbọchị Tuzdee site n’ ọnụ onyeisi ndị omebe iwu sineeti bụ maazị Ahmad Lawan n’ ihu ndị òtù ya , bụkwa ndị e kwuru na ha ga- ábà n’ oge ịnọ ọnọdụ ezumike gá- éwè ọnwa abụọ zuru èzù màlite echi bụ Fraịdee , abalị iri abụọ na isii nke ọnwa Julaị .
N’ ime aha iri anọ na atọ ahụ , mmadụ iri na abụọ sóbụrụ onyeisi ala Buharị wee rụọ ọrụ n’ oge mbụ dịka minista ka a kpọlitèkwàrà nke ugboro abụọ , ebe ụfọdụ bụ ndị gọvanọ chịbụrụ steeti ha dị iche-iche , tinyere ụfọdụ ndị a ka na- enye nri n’ ọnụ n’ ihe gbasaara igwù okwe ndọrọ-ndọrọ ọchịchị .
Lee ya bụ aha na ka e si wee kèé ya bụ nkụ ụkwà na steeti na steeti :
Uchechukwu Oga ( Abia ) Mohammed Musa Bello ( Adamawa ) Godswill Akpabio ( Akwa Ibom ) Chris Ngige ( Anambra ) Sharon Ikeazu ( Anambra ) Adamu Adamu ( Bauchi ) Maryam Katagum ( Bauchi ) Timi Sylva ( Bayelsa ) George Akume ( Benue ) Mustapha Baba Shehuri ( Borno ) Goddy Agba ( Cross Rivers ) Festus Keyamo ( Delta ) Ogbonnaya Onu ( Ebonyi ) Osagie Enakhire ( Edo ) Clement Agba ( Edo ) Adeniyi Adebayo ( Ekiti ) Geofrey Onyeama ( Enugu ) Ali Issa Fantami ( Gombe ) Emeka Nwajiuba ( Imo ) Suleiman Adamu ( Jigawa ) Zainab Ahmed ( Kaduna ) Mohammed Mahmoud ( Kaduna ) Sabo Nanunu ( Kano ) Bashir Salihi Magashi ( Kano ) Hadi Sirika ( Katsina ) Abubakar Malami ( Kebbi ) Ahmadu Tijani ( Kogi ) Lai Mohammed ( Kwara ) Gbemisola Saraki ( Kwara ) Raji Fashola ( Lagos ) Nimbe Momora ( Lagos ) Muhammed Abdullahi ( Nasarawa ) Zubeira Dada ( Niger ) Olamilekan Adegbite ( Ogun ) Tayo Alasoadura ( Ondo ) Rauf Aregbesola ( Osun ) Sunday Dare ( Oyo ) Pauline Tallen ( Plateau ) Rotimi Amaechi ( Rivers ) Muhammadu Maigari Dingyadi ( Sokoto ) Saleh Mohammed ( Taraba ) Abubakar Aliyu ( Yobe ) Sadiya Umar Farouk ( Zamfara )
Mmadụ Asatọ Anwụọla n’ Ime Ólùlù Mmiri E Gwùrù Egwu n’ Enugu
Mkpu akwa dàrànnọọ n’ obodo Enugu-Ezike dị n’ okpuru ọchịchị Igboeze North nke steeti Enugu n’ uhuruchi ụbọchị Mọnde dịka mmiri gbàgbùrù mmadụ asatọ n’ ime ólùlù e gwùrù egwu .
Dịka akụkọ sìrì kọọ , onye nke mbụ dàkpùrù n’ olùlù mmiri ahụ , ma mgbe onye nke abụọ bịara inyere ya aka ịzọpụta ya , ọ dàkpùkwàrà nke ya , ma mgbe onye nke atọ bịara , ya onwe ya dàkpùkwàrà ; ha wee si otu ahụ nwụsịgide wee ruo mgbe mmadụ asatọ ahụ dàkpùchara wee nwụọ n’ ime ebe ahụ .
Onye nke asatọ ka e kwùrù na ọ bụ mgbe e bù ya aga ụlọọgwụ ka ọ nwụrụ n’ ụzọ , ebe ndị ọzọ nwụchàrà n’ ime ólùlù mmiri ahụ .
Ka ọ dị taa , o dochàbèghị anya kpọnkwem ihe kpatara ọnwụ ndị ntorobịa asatọ a , mana ndị mmadụ na- akọwa na onwere ike ịbụ site n’ amaghị ama , ebe ọ bụ na ha jì igwè e ji amị mmiri wee na- achọ ịmịrị mmiri n’ olùlù ahụ , we ruo mgbè ya bụ ihe mèrè .
Onye ọnọ mgbe o mere kwuru na ndị ahụ gbànyèrè ya bụ igwe e ji amị mmiri wee wedàá ya n’ ime olulu ahụ nke mezịrị ka anwụrụ niile si na ya apụta wee na- ekwòkọjuzị n’ ime ebe ahụ niile , nke na o teghị aka onye nke na- amị ya bụ mmiri jiri wee lakpuo n’ ime ebe ahụ , o kubie ume ozigbo , eleghị anya , n’ ihi anwụrụ ahụ si n’ igwe ahụ apụta , nke nwa bekee kpọrọ ' carbon monoxide '
Isii n’ ime mmadụ asatọ ahụ nwụrụ anwụ ka e kwùrù na ha bụ ndị obodo Amachalla , nke ọ bụ ya na Igogoro gbàrà agbataobi .
N’ okwu ya bànyere ajọ ọdachi ahụ , otu nwa amadi e ji okwu ya agba ozu n’ obodo ahụ , bụ maazị Theophilus Ray kọwara nke ahụ dịka ihe anyammiri kacha wee wụọ ndị obodo ahụ akpata oyi na nso-nso a .
Ọ kpọkukwàzịrị ọchịchị steeti ahụ na isi ụlọ ọrụ ndị uwe ojii na ya bụ steeti ka e mee nnyòcha zuru òkè banyere nke ahụ iji wee chọpụta kpọmkwem ihe kpatara ya bụ ọnwụ , wee sizie n’ ụzọ dị otu ahụ gbochie ma hụ na ụdị ihe ahụ emezịghị ọzọ na ya bụ obodo .
Gọọmenti Anambra Amalitela Ịkọchàsị Ọwà Mmiri Sụchiri Asụchi
N’ ịga n’ ihu ịhụ na e nwere ezi ọnọdụ gbùrùgburu bụ ịgbà na steeti Anambra , gọọmenti steeti ahụ amalitela ịkọchàsị na ịsụghèsì ọwà mmiri dị iche-iche mere nsụchi na steeti ahụ , site n’ okpurù atụmatụ adịmọcha a kpọrọ ' Dobe Anambra Ọcha ' .
Ya bụ ọmarịcha atụmatụ ịkọchasị ọwa mmiri bụ nke ọ bụ isi ụlọ ọrụ steeti ahụ na- ahụ maka gbùrùgbúrù nọ n’ isi n’ imezùpùta ya nakwa itinye ya n’ ọrụ , ma bụrụkwa nke ebumnobi ya bụ iji hụ na e bèlàtàrà ma gbòchie mkpamkpa idè mmiri na- akpa n’ Awka bụ isi obodo steeti ahụ na mpaghara ebe ndị ọzọ na ya bụ steeti .
Ya bụ amụmà ọrụ bụ nke weere ọnọdụ na mpaghara ebe dị iche-iche , ma bụrụkwa nke ndị òtù ọrụ ahụ gàghàrịrị n’ ọtụtụ ebe n’ ihi ya ịhụ na ileta ka o si aga .
N’ okwu ya bànyere atụmatụ ahụ , onye enyemaka pụrụ iche nye gọvanọ Obianọ n’ ihe gbasaara gburugburu , ma bụrụkwa onye onye nlekọta nke atụmatụ ' Dobe Anambra Ọcha ' na mpaghara ọgbọ nta nkwàdo Anambra Etiti , bụ maazị Francis Igweh kwuru na itinye nke ahụ n’ ọrụ bụ iji hụ na ndị Anambra na- esonyesi ike na ya bụ ọmarịcha atụmatụ , ma na- edobekwa gbùrùgburù ha ọcha oge niile dịka o siri kwesi .
Ọ kọwara mkpa ọ dị na onye ọbụla ga na- edobe okirikiri ebe obibi ya , ebe ọ na- azụ ahịa na ebe ọ na- arụ ọrụ ọcha oge niile , n’ ihi na nke ahụ agaghị enye aka naanị n’ igbòchi ndapụta ma ọ bụ mgbasawanye nke ọrịa na- efe èfè , kama na ọ ga- agakwa n’ ihu ime ka mmiri na- agara onwe ya siri-wèrèrè karịa imebìsì okporo ụzọ na ịwa mbize .
Ọ kwàrà àrịrị na Anambra so na steeti kachara pee mpe n’ ala Nigeria dịka o siri metụta inwe ụbara ala , ma , n’ agbanyeghị nke ahụ , mbize na- emebisi ma na- emekwa mkpamkpa ebe dị iche-iche n’ ime steeti ahụ , bụkwa nke o mere ka a mara na ọwà mmiri ime nsụchisi sò n’ otù n’ ime ihe ndị na- akpata ihe dị otu ahụ .
Ọ kpọkuzịkwàrà ụmụafọ steeti Anambra ka ha na- akọchasị ọwà mmiri ha ma na- edobekwa gburgburu ha ọcha oge niile , iji kwàlite ezigbo adịmọcha na ọnọdụ gburugburu bụ ịgbà , ọbụnadị dịka o o kwùrù na onye ọbụla dara iwu ahụ ma ghara idobe ogige ya ka o siri kwesi ka a ga- anwụchikọ ma kpụpụ ya ụlọikpe , ebe a ga- eji usoro iwu wee dobe ya onwe ya ọcha .
Ka ndị ahụ bịara njem ileta ka ya bụ ọrụ si aga n’ ahịa ahụ a maara dịka " First Market " dị n’ Ifite-Awka ; ha hụrụ ndị na- azụ ma na- ere ahịa ebe ahụ ka ha na- akọchasị ọwà mmiri dị ebe ahụ , dịka ha na- esònyèghị otu o si kwesi n’ ọrụ mkpocha na nzacha ahụ e mere n’ ụbọchị Satọdee ikpeazụ nke ọnwa Julaị gara aga , dịka onyeisi ahịa ahụ bụ maazị Chinedu Nwọgụ siri wee kọwaa n’ okwu ọ gwàrà ndị nta akụkọ .
Na ntụnye nke ha n’ otu n’ otu , otu onye selitere isi na ngalaba ụlọ ọrụ na- ahụ maka gburugburu na steeti ahụ , bụ maazị Oliver Ọzọmena , na otu onye nọchitere anya òtù ọrụ " Operation Clean and Healthy Anambra " nke a maara dịka ỌCHA Brigade , bụ maazị Charles Nwankwọ kwùrù na njem nleta ahụ bụ nke abụọ nke atụmatụ " Dobe Anambra Ọcha " , kpọkuo ụmụafọ Anambra ka ha kwụsị iche ka mmadụ bịa ịchụgharị ha , tupuu ha amalite ikpochasị na idobe gburugburu ha ọcha , maka ọghọm na ihe dị iche iche nke ahụ pụrụ iwètàrà ha na ndị nke ahụ mètụtara .
Omenala : Ndị Ogidi Na Ogbunike Emeela Emume Nwafọr
Ịma mma nke ọnatarachi na njirimara ndị Igbo pụtarannọọ ìhè nso-nso a , dịka ndị obodo Ogidi dị n’ okpuru ọchịchị Idemili North na Ogbunike dị n’ okpuru ọchịchị Oyi na steeti Anambra merùbèrè emume Nwafọr , bụ otu n’ ime oke mmemme dị iche-iche e jiri mara ha .
Mmemme ahụ bụ nke ọ bụ naanị obodo abụọ a na- eme ya n’ ala Igbo gbaa gbùrùgbúrù , ma bụrụkwa nke ha ji achịkọta ahọ ọrụ ugbo .
N’ okwu ya oge ọ na- akọwa maka ya bụ emume , otu nwoke e ji okwu ya agba ìzù n’ ihe gbasaara omenala n’ obodo Ogbunike , bụ maazị Edwin Anene mèrè ka a mara na omenala ahụ na- ejikọta ndị obodo ahụ ọnụ , ọbụnadị dịka ọ gara n’ ihu kọwaa oke mkpà ọ dị na ndị obodo dị iche-iche n’ ala Igbo ga- echekwaba njirimara na omenala ha nke ọma , na- echekwaba ma na- emesikwa ya ike oge niile .
Na ntụnye nke ya , onyeisi òtù nchekwa ya bụ omenala emume Nwafọr nke ahọ 2019 , bụ maazị Franklin Okonkwọ , kọwàrà na ọfọdụ mkpụrụ ụbọchị ole na ole ka ụbọchị emume ahụ ruo kpọmkwèm , a na- eti mmọnwụ ma burukwa egwu gagharịa gburugburu obodo ahụ niile , iji mee ka obodo kpòghara ọkụ maka nchere ya bụ mmemme .
O kwùzịrị na ọ na- abụkarị ụbọchị ụka na- abụ isi mmemme ahụ , bụ mgbe ndị obodo ga- agbakọzị n’ ama egwuregwu ha , wee mezie ka ya bụ mmemme zaa aha a kpọrọ ya .
Ịgba egwu ọdịnala na nke ọgbàrà ọhụụ , iti mmọnwụ na ịgọrọ obodo ahụ ọfọ ndụ na ọganihu so n’ ihe pụtakarịchara ìhè na ya bụ oke mmemme , tinyere ekpere pụrụ iche e kpèrè maka obodo na ụmụafọ ya .
Ndekwuru Nde Mmadụ Na- Arịa Ịba Ọcha n’ Anya Na Nigeria–Dọkịta Ọkpala
Dịka ọ bụ ihe doro anya na ọrịa a mààrà aha ya bụ òzùrù ụwa ọnụ , e meela ka a mara na mmadụ karịrị nde iri abụọ nà- arịa ọrịa ịba ọcha n’ anya n’ ala Nigeria , bụ nke nwa bekee kpọrọ Hepatitis .
Ọ bụ kọmishọna na- ahụ maka ahụike na steeti Anambra , bụ Dọkịta Vincent Ọkpala kwupùtàrà nke a oge ya na ndị nta akụkọ na- akparịta ụka n’ isi ụlọ ya dị n’ Awka bànyere mmemme ụbọchị ọrịa ịba ọcha n’ anya na mba ụwa nke ahọ 2019 .
O kwuru na ala Nigeria so n’ otu n’ ime mba ọrịa ịba ọcha n’ anya si agbasàwanye na mba ụwa dị iche-iche , n’ ogoogo dịka pasentị iri na ótù nkịe ọrịa ịba ọcha n’ anya B na pasenti abụọ na ụma abụọ nke ịba ọcha n’ anya CH , bụkwa nke mkpokọta ya pụtara na mmadụ karịrị ndè iri abụọ nà- arịa ya bụ ọrịa n’ ala anyị , ma bụrụkwa ndị amaghị banyere ihe egwù dị na ya , nakwa otu o si emetụta wee na- emetụta akụrụ mmadụ .
O mekwàzịrị ka a mara na gọọmenti steeti ahụ na- agbasi mbọ ike esepughị aka ma na- ebukwa agha dị egwu ịhụ na e memìlàrà ya bụ ọrịa ma nyekwa ya ọsọ ụkwụ erughị ala na steeti ahụ .
Na ntụnye nke ya , onyeisi nhazi atụmatụ ahụike ọhaneze na steeti ahụ , bụ Dọkịta Udechukwu Onyejimbe kọwara mkpa ọ dị na e nyèrè ya ajọ ọrịa ahụ ọsọ na steeti ahụ , ma kpọkwazie òkù ka onye ọbụla tinye aka n’ ọrụ ịhụ na nke ahụ pụtara ìhè na ya bụ steeti .
Na nkọwa ya bànyere ya bụ ọrịa , o mere ka a mara na ọ na- eme ka akụrụ mmadụ zaa azaa , ma kwuokwa na e nwèrè ọrịa ịba ọcha n’ anya A , B , CH , D na E , ya na ụzọ dị iche ha si agbasà , ụzọ e si achọpụta ha , nakwa ụzọ dị iche-iche e si egbochi ha .
Ọ bụ n’ abalị iri abụọ na asatọ nke ọnwa ọbụla Julaị ahọ ọbụla ka a na- emerùbe mmemme ụbọchị ọrịa ọcha n’ anya na mba ụwa , ma isi ụlọ ọrụ na- ahụ maka ahụike na steeti ahụ màliterè nke ahọ a , na njikọ aka ha na ndị òtù Rotary Club Awka site n’ inye ndị ọrụ oyibo na steeti ahụ nnyòcha n’ efu maka ya bụ ọrịa .
Isiokwu mmemme ahụ nke ahọ a bụ " Tinye Ego n’ Imemìlà Ọrịa Ịba Ọcha n’ Anya " , nke pụtara , ma a sụgharịa ya “ Invest in Eliminating Hepatitis ” .
E Tòóla Gọọmenti Anambra Maka Ezi Ọrụ Ya n’ Ịkwàlite Ahụike
Igbo sị na ọ na- abụ e tòó onye gburu ewu , ọ hụ ehi , o gbuo .
N’ ịgbasò nke a , gọọmenti steeti Anambra nọrọ nso-nso a wee nweta òtùto site n’ aka òtù ọrụ ahụike gọọmenti etiti a kpọrọ ' National Primary Health Care Development Agency ' maka ezi ọrụ ya na ịgba dị iche-iche ọ na- eti na ngalaba ahụike steeti ahụ .
Ya bụ òtùto bụ nke e kwuwàpụtàrà sit n’ ọnụ ndị òtu a oge ísi ha gara kpọtụrụ aka na- achị ya bụ steeti , bụ gọvanọ Willie Obianọ n’ obi gọọmenti dị n’ Awka , bụ isi obodo steeti ahụ .
Njem mkpọtụrụ ahụ bụ nke weere oge ndị òtù ọrụ ahụ bùrù ụzọ gagharịa n’ ụfọdụ ụlọ ahụike dị iche-iche na ya bụ steeti , iji mara na ọrụ ọ na- agakwa otu o sìrì kwesi ekwesi n’ imezùpùta ebumnobi ọchịchị onyeisiala bụ Buharị dịka o siri metụta ịkwàlìtè ngalaba ahụike bụ ịgbà n’ ala Nigeria .
N’ okwu ya banyere ije ahụ ha bịara , onye duru ndị ahụ wee bịa , ma bụrụkwa onyeisi òtù ọrụ ahụike ' National Primary Health Care Development Agency ' bụ Dọkịta Faisal Shuaibu gosipùtàrà afọ ojuju ya bànyere ihe ha hụtagàsịrị n’ ụlọ ahụike dị iche-iche ha gàrà na ya , mà tòkwa ya bụ ọchịchị gọvanọ maka ịrụgharị ụlọ ahụike dị iri isii na atọ dị na steeti ahụ na ịkwajúmesi akụrụngwa dị iche-iche na ha , ọbụnadị dịka ọ dụrụ ya ka o mezuokwa otu ihe ahụ n’ ebe ndị ọzọ fọrọ afọ , iji hụ na a kwàlitere ezi ọnọdụ ahụike kawanye mma na ya bụ steeti .
Ọ gakwara n’ ihu kwuwàpụ gbowàm na gọọmenti steeti ahụ mere nke ọma n’ isonye n’ amụma ịgba ọgwụ mgbochi ọrịa dị iche-iche a na- abàgide n’ ala Nigeria gbaa gbùrùgburu , ma dụọ ya ka ọ gaa n’ ihu itinyekwu ego n’ ịkwàlite ngalaba ọrụ ahụike ya bụ steeti n’ ihi oke mkpa ọ dị na oke urù nke ahụ bàrà nye ahụike ụmụ mmadụ .
Na ntụnye nke ya , onyeisi otu jikọtara ndị ode akwụkwọ ụlọ ọrụ dị iche iche n’ ala anyị , bụ " Forum of Executive Secretaries " , bụ Dọkịta Usman-Adis Mọhammed kọwapụtara na ịkwàliite ezi ọnọdụ ahụike nye ụmụafọ ala Nigeria so n’ otu ihe na- echu onyeisi àlà Buharị ụra , ma kpọkùkwazie ndị ọrụ ahụike na steeti ahụ na n’ ala Nigeria n’ izugbe ka onye ọbụla n’ ime ha tinye uchu n’ ọrụ ma na- arụsikwa ọrụ ike iji hụ na e mere ka ụmụ mmadụ nwee ezi ọnọdụ ahụike zuru oke oge niile .
Na nzaghachi , gọvanọ Willie Obianọ , nke onye nọchirì anya ya bụ òsòtè ya , Dọkịta Nkem Okeke bunyere gọọmenti etiti ụkpa ekele maka ụzọ dị iche-iche o sìgòrò gbata ọsọ enyemaka na steeti ahụ , ma kwuputazie ezi njikere ọchịchị ya dị ịhụ na steeti ahụ gara n’ ihu steeti kacha eme nke ọma na ngalaba ahụ n’ ala anyị .
Ọ rịọkwazịrị gọọmenti etiti ka ọ gaa n’ ihu ịkwàdò ọrụ ahụike na steeti ahụ , ọbụnadị dịka o kwèrè nkwà na ọ ga- aga n’ ihu ịhụ na ọ kwụrụ ego nke o kètàrà ịkwụ n’ atụmatụ ọrụ ahụike ọbụla ha bàgidere site na njilọ aka ọnụ , maka oke mkpà ngalaba ahụike dị na ya bụ steeti .
A nọkwàzịrị na ya bụ njèm wee nye steeti Anambra onyinye nkwanye ùgwù maka ezi ọrụ ha n’ ịkwalite ọnọdụ ahụike ọhaneze .
Ndị Uwe Ojii Anambra Ejidela Ndị Ohi Ọzọ Na Ndị Òtù Nzuzo
Igbo sị na ọnụ anaghị ezu ike ma ọ bụrụ na ihe ọ na- ata agwụghị , maka na ọ na- abụ a na- etigbu ọ ka na- arịsịta , ị mara na ihe a na- etigbu agwụbèghị n’ ebe o si arịpụta .
Ka ọ dị ta , ndị uwe ojii na steeti Anambra Steeti anwụchikọọla ndị dị iche-iche a na- enyo ènyò na ha bụ ndị ohi , ndị otu nzuzo na ndị na- apịa ụmụnwaanyị ọkụ n’ ike .
Nke a bụ nke e mere ka ụwa mara site n’ ozi isi ụlọ ọrụ ndị uwe ojii na steeti ahụ kụpụrụ nso-nso a , bụkwa nke ọ bụ onye na- ahụ maka mmekọrịta ọhaneze na ndị uwe ojii na steeti ahụ , bụ Maazị Harụna Mọhammed bìnyèrè aka na ya , n’ aha onyeisi uwe ojii na ya bụ steeti , bụ maazị John Abang .
Ya bụ ozi kọwara na ngalaba òtù ọ ọrụ ndị uwe ojii ahụ pụrụ iche na- ahụ maka ibu agha megide ohi , bụ nke e jiri ' SARS ' mara nwụchikọrọ maazị Chinedu Umerah ( gbara ahọ iri na asatọ ) , Ọlụebube Uboh ( gbara ahọ iri na isii ) na Chinwendụ Obute ( gbara ahọ iri na asaa ) na Chukwuma Amazu ( gbara ahọ iri na asaa ) maka ijikọ aka ọnụ , ha na mmadụ abụọ ọzọ ka na- eri mbọmbọ ọsọ ugbua , wee gaa n’ ótù ụlọakwụkwọ dị n’ Ọba n’ okpuru ọchịchị Idemili South , tọrọ otu nwata nwaanyị gbara ahọ iri na anọ .
Dịka ya bụ ozi sìrì kọwaa , ndị arụrụala ahụ nyèrè nwata ahụ ọgwụ ike , ọ ñụchaa , chezọọ onwe ya , tupuu ha buru ya gaa n’ otu ụlọ , bụ ebe ha nọrọ wee zuru ihe niile o ji , wèré nsụnsụ égbè abụọ wee yie ya égwù na ha ga- agbagbu ya ma ọ bụrụ na o mee mkpọtụ , tupuu ha wee malitezie ịmazụrị ya nairi ya ọkọmbọ n’ otu n’ ótù , wee ruo ụbọchị abụọ zuru èzù .
Ndị a ka e mekwàrà ka a mara na ha jikwàrà ọnụ ha kweta na ha bụ ndị òtù nzuzo " Junior Vikings " , ebe e nwètèkwàrà ègbè abụọ n’ aka ha .
Ya bụ nwata nwaanyị bụzị onye e bùrù gaa ụlọahụike maka inye ya ọgwụgwọ ; ebe ndị uwe ojii ka na- elebà anya n’ okwu ahụ , nke , mgbe ha mèchaarà ya , ha akpụpụ mkpi atọ ahụ ụlọikpe , ebe a ga- eji usoro iwu wee gụọ ha amụ .
Ozi ahụ gakwàrà n’ ihu mee ka a mara na ndị uwe ojii ahụ jidèkwàrà maazị Victor Okafor ( gbara ahọ iri abụọ na isii ) , bụ onye nwere ndị òtù ohi ya na ha sò ezu mmadụ ohi ma na- apụnarakwa ndị mmakụ ' Keke na Pep ' ha na mpaghara Ọbà na ebe ndị ọzọ .
Nwa amadi ahụ ka e mere ka a mara na a napụtala ótù ' Keke na Pep ' enweghị akwụkwọ , bụkwa nke a na- enyo ènyò na o nwèrè ike ịbụ nzute ka o zùtèrè ya .
Nnyòcha ka na- agakwazị n’ ihu ugbua , ebe a ka na- agbasikwa mbọ ike ijidè ndị òtù ya ndị ka na- eri mbọmbọ ọsọ ugbua .
Obianọ Anabatala Nkwanye Ugwu Ahụ E Nyere Anambra n’ Ịkwàkite MSMEs
Aka na- achị steeti Anambra , bụ gọvanọ Willie Obianọ anabàtala nkwanye ùgwùṅahụ e nyèrè steeti Anambra na nso-nso a dịka steeti kacha akwàdo obere ụlọ ọrụ na azụmahịa ka na- eto eto n’ ala Nigeria , a maara na bekee dịka ' Micro , Small and Medium Scale Enterprises ' , bụkwa nke e nyere site n’ aka osote onyeisi ala , bụ maazị Yemi Osinbajọ n’ aha gọọmenti etiti .
Inyefè ya nkwanye ùgwù ahụ bụ nke e mere na nzukọ isi ọchịchị obodo ahụ nwere nso-nso a n’ obi gọọmenti dị n’ Awka , ma bụrụkwa nke e mere site n’ aka odeakwụkwọ ọkpụtọrọkpụ steeti ahụ , bụ Ọkammụta Solo Chukwulobelụ .
N’ okwu ya oge ọ na- anbata ya bụ nkwanye ùgwù , gọvanọ Obianọ kọwara n’ eziokwu na steeti ahụ na- eme nke ọma na ngalaba ahụ , tinyere ngalaba ọrụ ugbo , ngalaba mmepụta ngwọahịa , ngalaba ọrụ na ngalaba ndị ọzọ dị iche-iche .
Ọ gakwazịrị n’ ihu kwe nkwa na ọchịchị ya ga- agawanye n’ ihu n’ ịkwàdò ngalaba ndị ahụ na ụmụafọ steeti ahụ chọrọ ibido obere azụmahịa , ọ kachasị dịka o siri metụta n’ inweta ego ha ga- eji mee nke ahụ site n’ isi ụlọ akụ ala anyị , bụkwa nke mapụtagòrò ego dị ìjèri Naịra atọ na ụma ise maka ịkwàdo ihe dị otu ahụ .
Na mbụ n’ okwu ya Ọkammụta Chukwulobelụ kọwara na ọ bụ mgbata ọsọ gọọmenti steeti ahụ gbatàgòrò na ngalaba ahụ na ihe dị iche-iche o mepụtagoro na ya , ọkachasị site n’ ụlọ ọrụ ' Anambra State Small Business Agency ' ( ASBA ) mèrè ha jiri nweta ya bụ nkwanye ùgwù , ma kwukwa na osote onyeisi ala bụ Osinbajọ gosiputara ezi njikere ọ dị ịgbatịwanyekwu enyemaka gọọmenti etiti n’ ịkwàdo ngalaba ahụ na steeti ahụ .
Ọkammụta Chukuwulobelụ , bụ onye ọ bụ ya jèrè Abụja nata nkwanye ugwu ahụ gara n’ ihu kọwaa na steeti ndị a họpụtara maka nkwanye ùgwù ahụ gụnyere steeti Lagos , Kadụna na Abịa , ọbụnadị dịka o mere ka a mara na inwe ohere ịgbaziri ego , inye ọzụzụ na inwe ezi ọnọdụ dị larịị maka ịzụ ahịa n’ enweghị ihe nhịa ahụ so n’ ihe dị iche-iche e lekwàsịrị anya wee họrọ Anambra dịka ndị tuuru ùgò .
Obianọ Eduola Ọnwụamaegbu n’ Iyi Ọrụ Dịka Ọka Ikpe Ukwu Steeti Anambra
Igbo sị na ọ na- abụ onye e nyèrè mara chịkwaa , e nyekwuo ya nke ka nkè .
Ka ọ dị taa , aka na- achị steeti Anambra , bụ gọvanọ Willie Obianọ eduola oriakụ Ijem Ọnwụamaegbu n’ ọrụ dịka ọkaikpe mkwụmọtọ steeti ahụ , na dịka nwaanyị mbụ na- eji ya bụ ọkwa .
Oke mmemme idu n’ iyi ọrụ ahụ bụ nke weere ọnọdụ n’ obi gọọmenti dị n’ Awka , bụ isi obodo steeti ahụ , oge ndị isi ọchịchị steeti ahụ nwere nzukọ .
N’ okwu ya oge ọ na- edu ya n’ ọkwa ahụ , gọvanọ Obianọ mere ka a mara na ọchịchị ya na- agbasi mbọ ike ịhụ na o tinyere ọtụtụ ụmụnwaanyị n’ ihe a na- arụ , ma kwuo na ya bụ agụ nwaanyị emeputala ihe a hụrụ anya na ngalaba ọrụ iwu , ọbụnadị dịka ọ dụrụ ya ka o were egwu Chineke rụọ ọrụ ya nke ọma , n’ eleghị mmadụ anya n’ ihu ma ọ bụ tụọ ụjọ maka ihe ọbụla .
O kwere nkwa ịhụ na e nwere ezi mmekọrịta n’ etiti ngalaba ọrụ ikpe steeti ahụ na ọchịchị ya iji hụ na ọrụ ikpe mkwụmọtọ na- aga otu o siri kwesi na ya bụ steeti , ma gakwa n’ ihu kwuo na ọchịchị steeti ahụ na- agba mbọ iwebàtà akụrụngwa ọgbara ọhụụ na ngalaba ahụ iji mee ka ọrụ dịrị ha mfe ma na- agakwa ọsọọsọ .
Na nzaghachi , oriakụ Ọnwụalaegbu tòrò ọchịchị steeti ahụ maka ịhụta ya dịka onye tozùzù oke wee guzobe ya n’ ọkwa ahụ , ma kwekwazie nkwà na ndị ọkaikpe nọ na steeti ahụ na gọvanọ ga- aga n’ ihu ịrụkọ ọrụ ọnụ .
Na mbụ n’ ozi ya , onye ji ọkwa ' Chief Registrar ' bụ oriakụ Chinyere Ossy-Okoye kwuru na ya bụ nguzobe n’ ọkwa bụ nke kwesiri ekwesi , n’ ihi na o tozùrù oke ma nwezùchakwa ihe niile akwụkwọ iwu ala anyị kpọpụtasịrị maka iji ya bụ ọkwa , ọbụnadị dịka o mere na òtù ' National Judicial Council ' kwàdòrò ya , ebe ndị ọrụ omebe iwu steeti ahụ nabàtàrà ya .
Ndị Uwe Ojii Anambra Anwụchiela Ndị Na- Apụnara Mmadụ Ụgbọala
Ndị uwe ojii steeti Anambra anwụchikọọla mmadụ ise kpara nkàta wee jiri egbè pụnara otu nwa amadi bụ maazị Nzube Udegbu ụgbọala Toyota Camry ya n’ Ọnịtsha , n’ abalị anọ nke ọnwa Ọgọstụ a .
Dịka ozi isi ọchịchị ndị uwe ojii na steeti ahụ kụpụrụ nso-nso a , bụkwa nke onye na- ahụ maka mmekọrịta ọhanaeze na ndị uwe ojii na ya bụ steeti , bụ maazị Harụna Mọhammed sìrì kọwaa , ụmụokorobịa ise ahụ , bụ maazị Emmanuel Amaechi ( gbara ahọ iri atọ na ise ) , maazị Innocent Onyedịkachi ( gbara ahọ iri na iteghete ) , Obinna James ( gbara ahọ iri abụọ ) , maazị Chukwuma Edeh ( gbara ahọ iri abụọ na abụọ ) na Tochukwu Owor ( gbara ahọ iri abụọ na asaa ) ka e kwùrù na ọ bụ n’ Ojoto dị n’ okpuru ọchịchị Idemili , ka a nwụchikọrọ ha , site n’ aka ndị òtù ọrụ SARS , bụ ' Special Anti Robbery Squad ' .
Ka ọ dị taa , ya bụ ozi mere ka a mara na ndị uwe ojii anapụtala ndị ahụ ụgbọala ahụ , ma kwukwazie na nnyocha ka na- aga n’ ihu banyere ya bụ okwu , nke mgbe e mechara ya , a kpụpụ ndị ahụ ụlọ ikpe wee kọọrọ ha ihe e ji eme nwaịkpọ .
N’ okwu dịkwa ka ibe ya , ozi ọzọ sikwa n’ aka ndị uwe ojii ahụ na- ekwu na ha ejidekwala ndị omekoome ọzọ ji ụzọ aghụghọ ọhụụ were ezu ohi n’ Awka .
Ndị amakeekwu ahụ sitere Gariki Ugwuọba , na steeti Enugu , nke gụnyere maazị Eko Charles ( gbara ahọ iri abụọ na ise ) na maazị Rabiu Idris gbara ahọ iri abụọ na anọ ka e kwuru na ha gara n’ ebe otu nwoke , bụ maazị Godwin Chukwu na- ere ihe na mpaghara ụzọ Zik Avenue wee zụrụ ahịa pụtara narị puku Naịra abụọ ( N 200 , 000 ) ma gwùó ya ojoro site n’ izigara ya ozi adịgboloja n’ ekwentị na- egosi na ha akwụnyerela ya ego ahịa ahụ n’ akara ọba ego ya , bụ nke nwa bekee kpọrọ ( bank alert ) ; o wee bunye ha ahịa .
Dịka ya bụ akụkọ siri kọọ , ndị omekoome a gakwàrà ebe ahụ ụbọchị ọzọ wee mekwa otu ihe ahụ mgbe ha zụchara ahịa mgbakọta ego ya pụtara narị puku Naịra abụọ na puku Naịra atọ ( N 230 , 000 ) .
Ma , mpiti kwèzịrị oge ya bụ nwoke jizịrị obi añụrị gaa ụlọ ọba ego ya ka ọ dọrọ ego ahụ , e wee gwa ya na ego dị otu ahụ abataghị n’ akpa ego ya , nke mezịrị ka ara chọọ ịpụ ya ; o wee si ebe ahụ tipù , gbara ga nye mkpesa n’ ụlọ ọrụ ndị uwe ojii , bànyere nke ahụ .
Ka ụbọchị ole na ole gachara , iko ndị ahụ jùrù oge ha bịakwara n’ ọdụ ahịa ya bụ nwoke ọzọ wee zụọ ọtụtụ ahịa dịka ha si azụ na mbụ ; ma mgbe ha na- achọzị ịpịkwa ekwentị ha otu ha sì apị na mbụ iji mee ka ozi adịgboloja ahụ batakwa n’ ekwentị ya , ya bụ nwoke mèchatụụrụ ndị uwe ojii ma nye ha ụñàrà , nke mezịrị ka ha wụchie ma gbaa ebe ahụ okirikiri ozigbo , wee nwụkọrọ ha abụọ ozigbo tinye n’ ụgbọala , larie .
Otu ọ dị , ya bụ ozi kọwara na ndị uwe ojii ahụ anapụtachaala ndị ahụ ihe niile ahụ ha zụrụ n’ oge mbụ , ebe a ka na- eme nnyocha , ma na- ejikerekwa ịkpụpụ ha ụlọ ikpe , ebe a ga- eji usoro iwu wee gwọọ ha ji mmanụ .
ASCSDA Ekwe Nkwà Ikesàkwùrù Ọtụtụ Ime Obodo Ego Ọrụ n’ Izuụka Ọzọ
Ụlọ ọrụ ' Anambra State Community and Social Development Agency ' , ( ASCSDA ) bụ ụlọ ọrụ mmepe ụlọ ọba ego mba ụwa na- enye nkwàdo na steeti Anambra ekwuola na ọ ga- amalitekwa ikesàkwùrù ụfọdụ ime obodo dị iche-iche na steeti ahụ ego iji kwàlite atụmatụ ọrụ mmepe malite n’ ụbọchị Mọnde izuụka na- abịa abịa .
Ọ bụ onyeisi ụlọ ọrụ ahụ , bụ maazị Chudi Mọjekwu kwupùtara nke a na mmemme inye ọzụzụ mkpụrụ ụbọchị abụọ , bụ nke a chịkọbààrà ndị a họpụtara isonyè n’ òtù ọrụ dị iche-iche n’ ịhazi ya bụ atụmatụ n’ okpuru ọchịchị ndị ahụ a ga- ekesàra ego n’ izuụka na- abịa abịa , nke gụnyere okpuru ọchịchị Awka South , Anambra East , Anambra West na Dunukọfịa .
O mere ka a mara na ego ahụ bụ naanị maka ụmụ obere ọrụ mmepe dịgasị iche-iche , dịka ọ dị atụmatụ mmepe obodo ma ọ bụ atụmatụ mmepe òtù ahụ , bụ ' Community Development Plans ' ( CDPs ) ma ọ bụ ' Group Development Plans ' ( GDPs ) n’ otu n’ otu ; ma gwakwa ha na a ga- enye ha akwụkwọ ozi ikike sitere ụlọ ọba ego mba ụwa ma ọzụzụ ahụ bịa na njedobe , iji nwe ike ide akwụkwọ ịdọrọ paseentị iri atọ n’ ime ego niile a ga- eji rụọ ya bụ ọrụ n’ okọuru ọchịchị ha dị iche-iche .
Ọ gakwàzịrị n’ ihu kwuo na site n’ okpuru amụmà ọrụ ahụ , na Enugwu-Agụleri dị n’ okpuru ọchịchị Anambra East arụọla ụlọ ezumeezù , bụ ebe ụmụnwoke na ụmụnwaanyị obodo ahụ ga na- enwe nzukọ ha .
Na ntụnye nke ya , onye na- ahụ maka ọrụ n’ okpuru atụmatụ ahụ , bụ Operations Manager , Oriakụ Uche Nwizugbo rịọkwàrà ndị ahụ ka ha na- echèta ndị ọlụsị , mgbe ha na- arụnye ihe ọbụla ha na- arụ , iji wee na- arụnyere ha ebe ha ga- esi na- aga .
N’ ozi ekele ya n’ aha ndị òtù ọrụ ahụ e nyere ya bụ ọzụzụ , maazị Chuks Ilozue sitere okpuru ọchịchị Dunukọfịa bunyèrè gọọmenti steeti ahụ ụkpa ekele maka ya bụ ọmarịcha atụmatụ .
O kwèkwazịrị nkwa n’ aha ndị ògbò ya , na ha ga- arụ ọrụ ahụ a hànyèrè ha n’ aka nke ọma nakwa otu o siri kwesi , iji mezupùta ebumnobi e jiri guzobe ya bụ atụmatụ .
ASC Ekwela Ndị Anambra Nkwà Ezi Nchekwa Maka Nzukọ Ọnwa Ọgọstụ
Òtu ahụ jikọtara ndị ọrụ nchekwa dị iche-iche na steeti Anambra , bụ nke a maara dịka ' Anambra State Security Council ' adụọla ụmụafọ steeti ahụ ka ha ghara ịtụ egwù n’ ịbata ụlọ maka nzukọ ọnwa Ọgọstụ ahọ a , n’ ihi na egwu ọbụla adịghị .
Ndị otu a nyere ndụmọdụ a ka ha na aka na- achị steeti ahụ bụ gọvanọ Willie Obianọ nwechara nzukọ n’ ebe obibi ya dị n’ Amawbịa , ma kwekwazie Ndị Anambra na a ga- aga n’ ihu inwe ezigbo ọnọdụ nchekwa bụ ịgbà na steeti ahụ dịka e si enwe oge niile .
N’ okwu ya n’ aha ndị òtù ahụ , onyeisi ndị uwe ojii na steeti ahụ , bụ maazị John Abang mere ka a mara na ha tụlèrè ọtụtụ ihe na nzukọ ahụ , ọ kachasị dịka o siri metụta ịhụ na e nwere ezi nchekwa n’ ogologo oge nzukọ ọnwa Ọgọstụ a , bụ nke na- aga n’ ihu n’ ebe dị iche-iche ugbu a , ya na ezi ọnọdụ nchekwa ga- adị ọkpụtọrọkpụ ma e mechagodụ ya bụ ọgbakọ .
Ọ kọwara na ọ bụ eziokwu enweghị mgbagha na mpụ na arụrụala , ya na ohi na ntọrị mmadụ na- abawanyekarị ụba oge ọbụla a na- eme ya bụ nzukọ , n’ ihi na ọtụtụ mmadụ na- abatakarị ụlọ ; ma mekwazie ka a mara na ndị ọrụ nchekwa na steeti ahụ dị njikere imemila ibe dị otu ahụ na ibuso ha agha .
Otu ọ dị , maazị Abang gazịrị n’ ihu dọọ ndị omekoome na ndị ekpèrìmà nọ na steeti ahụ aka na ntị ka ha kwakọrọ ngwongwo ha rie mbọmbọ ma ọ bụ sepù aka n’ ime ihe dị otu ahụ n’ ihi na onye ọbụla e jidere ga- eji anya ya wee hụ ntị ya n’ ejighị ènyò .
Na ntụnye nke ya , onyeisi oche òtù ahụ jikọtara ndị eze ọdịnala na steeti Anambra , ma bụrụkwa eze ọdịnala Ọnịtsha , bụ Igwe Nnaemeka Achebe , onye rụtụrụ aka na nsogbu ndị Fụlani na- achị ehi na ndị ọrụ ugbo steeti ahụ , gosìpụtàrà ezi ntụkwasịobi o nwere na ndị òtù ọrụ ahụ e guzobere nso-nso a na ya bụ steeti , bụ ' Anambra State Cattle Menace Committee ' pụrụ ilebàrà ya bụ nsogbu anya nke ọma , ma wetakwa ya n’ isi njedobe .
Igwe Achebe gazịrị n’ iihu mere ka a mara na ndị eze ọdịnala steeti ahụ ga- aga n’ ihu ịrụkọ ọrụ na ijikọ aka ọnụ , ha na ndị ọrụ nchekwa , iji hụ na e nwere udo na nchekwa dị ọkpụtọrọkpụ n’ ime obodo niile dị na steeti ahụ .
Nwọrah Etoola Ka Ọ Dị Taa n’ Ọgbụgbà Ahọ Abụọ Ya
Igbo sị na ọ na- abụ e tòó onye gburu ewu , ọ hụ ehi o gbuo ; maka e were ọjà tòó dike na mgba o nwùdèrè , o were ọkpa kwàá aja .
N’ ịgbaso nke a , onyeisi ụlọ mgbasaozi Anambra Broadcasting Service , Nze Uche Nwọrah etoola ụlọ ọrụ Anambra Newspapers and Printing Corporation maka ibupụta akwụkwọ akụkọ Ka Ọ Dị Taa , bụ naanị akwụkwọ akụkọ a na- ebipụta n’ asụsụ Igbo na mpaghara ebe ọbụla n’ ala Nigeria gbaa gburugburu .
Nze Nwọrah kwupùtara otuto a n’ isi ụlọ ọrụ ya dị n’ Awka oge National Light na- achọ ya okwu n’ ọnụ bànyere ọgbụgbà ahọ abụọ nke akwụkwọ akụkọ ahụ .
O kọwara Ka Ọ Dị Taa dịka akwụkwọ akụkọ bịara ịzọ asụsụ na omenala Igbo ndụ , n’ ihi na ọ gaala n’ ihu ime ka ọtụtụ ndị mmadụ ndị na- agụ ya mụta ka e si agụ na ka e si ede n’ asụsụ Igbo , bụ nke na- achọbụ ịda mmiri ; ma bunyeziekwa ụlọ ọrụ ahụ na- ebipụta ya ụkpa ekele maka ịgba mbọ hụ na a na- ebipụta ya bụ akwụkwọ kwà izuụka ọbụla , kemgbe ahọ 2017 ha màlitere ya .
Ọ sị " Ihe kacha enye m obi ụtọ bụ na izuụka ọbụla , m hụ National Light , m hụkwa Ka Ọ Dị Taa , nke gosiri na ya bụ akwụkwọ apụtala ịnọ ọkpụtọrọkpụ , n’ alaghị azụ n’ ụzọ ọbụla . "
Ọzọ bụ na a na- eji asụsụ Igbo ghere èghè were na- ede ma na- atapịa ya nke ọma , nke na- emezị ka ndị Igbo , ọ kachasị ndị bi n’ ime-ime obodo , bụ ndị amaghị agụ asụsụ bekee nwee ike ịdị na- agụ ya ma sikwa na ya na- amata ihe na- eme na mpaghara ebe dị iche-iche "
N’ atụmatụ ya bànyere otu a ga- esi mee ka ya bụ akwụkwọ akụkọ na- agbasawanye , Maazị Nwọrah , onye kọrọ akụkọ bànyere otu o siri mụta ịsụ asụsụ German oge o bì na mbà Germany nyèrè ndụmọdụ ka a gbaa mbọ na- ekesàwànye ya bụ akwụkwọ akụkọ n’ ogoogo ụlọ akwụkwọ dị iche-iche , n’ ụlọ ụka na n’ ụlọ ọrụ dị iche-iche , iji mee ka ndị amaghị asụ Igbo nọ n’ ebe ahụ nwee ike isi na ya mụta ịsụ Igbo .
N’ ihe gbasaara ndị ntorobịa , ụmụ na- eto eto na asụsụ Igbo taa , ọ kọwapụtara mkpa ọ dị na onye ọbụla bụ ezi nwaafọ Igbo ga- ama na- asụ Igbo , were ya bụ asụsụ kpọrọ ihe , ma werekwa ya na- ekwụkọrịta okwu ebe ọbụla ya na ndị òtù ha na- akparịta ụkà , dịka ndị Awụsa na ndị Yoruba si eme ebe ọbụla ha hụrụ onye obodo ha , karịa ime okomoko ma ọ bụ ịdị na- ahụta ya dịka asụsụ ndị ìtì , n’ ihi na oge e mere nke ahụ agaala .
Ọ kpọkùzịkwara ndị nne na nna bụ ndị Igbo ka ha gbaa mbọ na- amụgosi ma na- asụkwara ụmụ ha asụsụ Igbo oge ọbụla , n’ ihi na nke ahụ agaghị egbochi ha ịmụta asụsụ bekee dịka ụfọdụ ndị si echè .
Ka ọ na- aja ụlọ ọrụ ANPC ike n’ ịgba mbọ ha , Maazị Nwọrah gazịrị n’ ihu kelee aka na- achị steeti Anambra , bụ gọvanọ Willie Obianọ maka ezi nkwàdo nke ọchịchị ya nye ụlọ mgbasaozi gọọmenti steeti ahụ , bụ nke o kwuru na ọ bụ ya mere ụlọ ọrụ abụọ ahụ , bụ ' Anambra Newspapers and Printing Corporation ' na ' Anambra Broadcasting Service ' jiri wee na- agawanye n’ ihu ma na- ewebàtasịkwa ọtụtụ ọmarịcha ọhụụ dị iche-iche n’ ọrụ ha dịka ndị mgbasaozi .
Ka Ọ Dị Taa bụ akwụkwọ akụkọ e dere n’ asụsụ Igbo , ma bụrụkwa nke a malitere ibipụta site n’ aka ụlọ ọrụ ANPC , n’ ụbọchị Tọzdee , abalị iri nke ọnwa Ọgọstụ ahọ 2017 , ka ọ gachaara otu ụbọchị mba ụwa jiri merùbechaa ụbọchị asụsụ ọdịbendị nke ahọ ahụ .
Ọ bụ n’ ụbọchị satọdee gara aga ka o mèrè ahọ abụọ kpọmkwem e jiri lụbàta ya bụ ọmarịcha nwa agbọghọ n’ ụlọ ọrụ ANPC .
A Kpọkuola Ndị Aka Ji Akụ Ka Ha Na- Echeta Ndị Ụwa Na- Atụ n’ Ọnụ
Dịka a sị na omepùrú onye ogbenye bụ chi ya ka ọ na- emere , a kpọkuola ma dụọ ndị aka ji akụ ka ha na- echeta ma na- enyere ndị ụwa na- atụ n’ ọnụ na gburugburu ha aka , iji kwàlite ezi ọnọdụ obibi ndụ ha .
Ọ bụ nwunye aka na- achị steeti Anambra , bụ Oriakụ Ebelechukwu Obianọ nyere ndụmọdụ a ma kpọọ oku a , oge ọ gara njem nleta n’ okpuru ọchịchị Oyi na Dunukọfịa .
Ọ kọwara mkpa ọ dị mmadụ inyerịtara onye ọ kà mma aka , n’ ihi na ọ bụghị naanị na ọ ga- enye aka itute olileanya ndị ahụ bụ ndị olileanya ha fùrù èfù , kama na ngọzị di ukwuu na- esokwa onye na- eme ihe dị otu ahụ , ọ kachasị onye na- eme ya n’ elekwàsịghị anya n’ ihe ọ ga- erita ma ọ bụ nweta site na ya .
Ya bụ agụ nwaanyị bụkwa onye chọpụtara na onyeisi òtù ọrụ obi ebere ' Caring Family Enhancement Initiative ' ( CAFE ) gara n’ ihu mee ka a mara na ọchịchị nọ ugbua na steeti ahụ ghọtara ihe ọtụtụ ndị mmadụ na- agabiga n’ ebe dị iche-iche , bụzị nke mere o jiri wàta ọgọdọ inye ụmụafọ steeti ahụ ezi ọchịchị , dịka ọ dị ugbua na steeti ahụ .
N’ okwu nke ya na mmemme ahụ , onyeisi mahadum Chukwuemeka Ọdụmegwu Ojukwu , bụ Ọkammụta Greg Nwakọby kọwara Oriakụ Obianọ dịka ezi onye otu Christ ọnọdụ ụmụ mmadụ na- emetụ n’ obi , nakwa onye nwere obi umeala kwesiri ka e ñomie ya , n’ ilekwasị anya n’ ọtụtụ ọrụ ọma dị iche-iche ọ rụpụtagòrò na ihe o megooro ụmụ mmadụ site n’ òtù CAFE , ma dụọ ya ka o jide ka o ji .
Na ntụnye nke ha n’ otu n’ otu , onyeisi oche nchere ogè n’ okpuru ọchịchị Oyi , bụ Maazị Nnamdi Nwadogbu , na ògbò ya nke Dunukọfịa , bụ Maazị Emeka Okonkwọ tòrò oriakụ Obianọ maka igosipụta obi ezi nne n’ ebe ndị ụwa na- atụ n’ ọnụ nọ , site n’ ihicha ọtụtụ ndị mmadụ anya mmiri na ime ka olileanya ọtụtụ dịkwa ndụ ọzọ taa , bụ nke o nwebeghị nwunye gọvanọ steeti ahụ megoro ihe dị òtù ahụ n’ oge mbụ , ma mekwazie ka ọ mara na ihe ndị ahụ niile ga- aga n’ ihu ikwuru ya ma dịkwa ọkpụtọrọkpụ n’ aha ya , ọbụnadị oge agba ọchịchị ha bịara n’ is njedobe .
Na mbụ na ntụnye ya , onye na- anọchite anya ọgbọ nta nkwàdo Oyi n’ ụlọ ọgbakọ omebe iwu steeti ahụ , bụ Maazị Charles Obimma , bụkwa onye nyere òtù CAFE igwè ise e ji akwa ákwà dịka onyinye nkwàdo mere ka a mara na ihe Oriakụ Obianọ megooro ndị ụwa na- atụ n’ ọnụ na steeti ahụ enyela nnọọ aka n’ ịkwàdò ezi ọrụ na- ezi mbọ nke ọchịchị Obianọ na- agba ịkwalite ezi ọnọdụ obibi ndụ bụ ịgba nye ụmụafọ steeti ahụ .
A nọrọ na mmemme ahụ wee nye ọtụtụ ihe onyinye dị iche-iche , nke gụnyere akpa osikapa , ego , ihe e ji akwalite mmụta , na ọtụtụ ihe ndị ọzọ nyegara ndị ụwa na- atụ n’ ọnụ , ndị agadi , ndị di ha nwụrụ na ụmụaka .
Mmemme Iri Ji Ọhụụ Dịka Omenala Igbo
Iri ji ọhụụ abụghịzị okwu ọhụụ na ntị nwa ọbụla gbara ahọ n’ ala Igbo .
Ka ọ dị taa , ọtụtụ ndị na- enye ya nkwọwa dị iche-iche ma na- ahụtakwa ya dịka nke ma ọ bụ nke ọzọ .
Otu ọdị , Igbo sị na- abụ e gburìsie anụ enyi , o kwe obubu , maka na ọ bụrụ na ọkpụ aja akọwaghị ihe ọ kpụrụ , òfèkè nwere ike ịkpọ nwansu amụ dike ; bụzị nke mere o jiri dị mkpa ịkọwa ihe Iri Ji Ọhụụ bụ n’ ala Igbo , ọ kachasị dịka otu n’ ime omenala e jiri mara ha .
Igbo sị na ihe suru , à gbaba ya , ọ bụghị egwu , ọ bụrụ ọsọ .
Iri ji ọhụụ bụ otu n’ ime omenala dị iche iche e ji mara ndị Igbo n’ ụwa gbaa gburu gburu .
Ọ bụ mmemme omenahọ ma bụrụkwa nke ezi nwaafọ Igbo ọbụla na- esonyesi ike na ya .
Mmemme iri ji ọhụụ bụ oge e ji enye Chineke ekele n’ ihi onyinye ji , ya na nchebe ya na ndụ o nyere anyị wee ruo n’ oge owuwe ihe ubi maka na a kọọ , gwute , a sị na ahọ amagbuo onwe ya .
Ọ bụkwa oge ndị Igbo ji akwanyere ji ugwu ruuru ya dịka eze nke ihe niile a kọrọ n’ ubi , dịka akụkọ okike siri kọọ , bụkwa nke mere ka a mara na ọ bụ agbara bụ mmụọ nwe ji .
Ọzọ bụ na mmemme iri ji ọhụụ bụ oge ndị Igbo ji ezu ike ma na- elekwa onwe ha ọrụ maka ọrụ ugbo ahọ ahụ .
N’ obodo ala Igbo niile , ịkọ ọrụ ugbo bụ ihe ọtụtụ mmadụ jiri mere aka ọrụ ; ọ bụghị naanị n’ ihi nri ma ọ bụ ego si na ya apụta , kama n’ ihi na ọ bụ ihe e jiri mara ndị Igbo , maka na ọ bụrụ na ịkpọ ngwèrè emeghị ihe o jiri bụrụ ịkpọ ngwèrè , ụmụaka ewere ya mee anụ ọkọchị na udummiri .
Mgbe ha kụnyesikwara mkpụrụ ọkụkụ dị iche iche dịka ji , ede , akpụ , ọka , ọnà , ụgụ , ọkwụrụ , ụgbọgụrụ na ihe ndị ọzọ n’ ubi ; ha na- atụ anya na ha ga- enweta nke karịrị nke ahụ n’ ahọ ọzọ , maka na ala bụ ọ nara ọ zụọ .
Oge nke ahụ ruzịrị , ihe ndị a tochaa , ndị Igbo n’ obodo ha dị iche iche na- akpọ oriri n’ isi otu n’ ime ha , nke bụ eze ha , tupu onye ọbụla n’ obodo ahụ amalite ribe ya .
N’ ụfọdụ obodo , dịka Enugwu-Ukwu nke dị n’ okpuru ọchịchị Njikọka na steeti Anambra , ha na- ebu ụzọ mechaa otu omenala pụrụ iche a kpọrọ mmemme ' Ịkpọ Ji ' , bụ nke ha ga- emerịrị tupuu a malite ibubata ma ọ bụ ire ji n’ ahịa obodo ahụ bụ nkwọ Enugwu-Ukwu .
Ha mechazie nke ahụ , ha ewee mezie ṅmmemme iri ji ọhụụ kpọmkwem .
Ndị obodo ndị ọzọ nwegasịrị ihe dị iche iche ha na- akpọ ya n’ obodo ha , bụ nke dabarà n’ usoro ya bụ mmemme .
Iji ma atụ , e nwere Ìhèjiọkụ , Imo Ọka ( Awka ) , Afịọlụ Nnewi , Afịọlụ Nnobi , Ịwa ji , Njọkụ , Ịgba Ọfala , Ilo Mmụọ n’ Ogidi , tinyere ndị ọzọ .
Tupuu ụbọchị a ga- eri ji ọhụụ kpọmkwem , a na- aga n’ ọba , tọsịa ma wepùsie ji ochie niile dị n’ ọba ji , iji wee nabata ji ọhụ na iji kwanyere ya ùgwù dịka onye ọhụụ ọ bụ , maka na oke ji na abàlà adịghị azọ ihu ọba .
Ụbọchị ahụ a na- eri ji ọhụụ kpọmkwem na- abụ nnọọ oge igosipụta ịma mma nke ọnatarachi dị iche iche ndị Igbo nwere nakwa ihe ngosi ndị ọzọ Chukwu jiri gọzie ha .
A na- agba ụdị egwu ọdịnala dị iche iche , dịka uhie , nke ndi chie na- agba , egwu mmọnwụ , ekpo , ọgbamgbada , egwù agụ , tinyere ihe ndị ọzọ dị iche iche na- ekpozịkwa elu iji wee ndị mmadụ obi ụtọ , ọ kachasị site n’ ịchụ ha ọsọ , ịgba egwu ha na ihe ndị ọzọ .
Ụfọdụ na- agbakwazị mgba ka ha mebe nke ha , bụ oge ụmụ okorobịa ji esì ọkụkpụ , ka a mara onye ka eriju afọ ma ọ bụ onye akwa kara si ike n’ ukwu , maka na ọ na- abụ dike zùte dike ibe ya n’ ụzọ , a mara akanwụ na ụtaba , nke na- akpọlite uzere .
Oge ụfọdụ , onye kacha bụrụ okenye n’ obodo na- anọ na mmemme iri ji ọhụụ wee kọọrọ ndị obodo ahụ ọtụtụ akụkọ miri emi dịgasị añaa gbasara obodo ahụ , dịka akụkọ ntọala ma ọ bụ akụkọ okike ( history ) nke obodo ahụ , ebe ha siri bịa , nakwa ọtụtụ akụkọ ọdịnala ndị ọzọ .
Nke kacha nke bụ na mmemme iri ji ọhụụ na- abụkwazị oge oriri na ọñụñụ pụrụ iche maka na erimeri na- abụ atụrụ taraba ; onye ọbụla na- añụkwa ọgwụ afọ ma ghebe afọ ya oghe tupuu o si n’ ụlọ ya pụtaba .
Nkwụ , nke gụnyere mmanya ngwọ , nkwụ elu , mmanya karama , ji a hụrụ ahụ ma were ụtazị mara abụba , ose , ụkpaka , ogiri na mmanụ na- amụ mịrị mịrị bụgbadonọọ ihe ndị na- eme ka mmemme ahụ zaa aha a kpọrọ ya .
Ihe ndị a niile bụ ihe na- eweta obi añụrị na obi ụtọ na ya bụ mmemme omenahọ , ka a ga- asị oge ya agwụna agwụ .
Ụfọdụ obodo na- eme mmemme iri ji ọhụ n’ ọnwa nke asatọ , ebe ụfọdụ na- eme nke ha n’ ọnwa nke iteghete , maka na ọ bụ mgbe onye jiri teta , ọ bụrụ ụtụtụ ya .
N’ ọtụtụ obodo , ụfọdụ ndị aka ji akụ na ndị selitere isi n’ obodo na- eme mmemme ịwa ji ma ọ bụ iri ji na be ha dị iche-iche , bụkwa nke ọ na- akpọkù ndị enyi ya na ndị ọzọ metụtara ya ka ha sonye na ya .
Mana tupu nke ahụ , obodo ga- ebugodi ụzọ richaa ji ọhụụ dịka obodo , maka na ọ bụ ọbagwò na- efé ọdụ , ọbụghị ọdụ na- efé ọbagwò .
Otu ọ dị , ihe ndị a niile bụ ihe obi ụtọ na ihe oriri na ọñụñụ .
Na- agbanyeghị ihe ndị a niile , n’ elu uwa ugbu a , ọtụtụ ndị mmadụ na- ahụtazị iri ji ọhụụ dịka ikpere arụsị , ebe ndị obodo ụfọdụ mechigoro ya kpamkpam n’ ihi na ha na- ahụta ndị na- eme ya dịka ndị nọ n’ isì .
Ọtụtụ ndị nne na nna adịghịzịkwa ekwe ka ụmụ ha sonye na mmemme iri ji ọhụụ n’ obodo ha , ma ọ bụ rie ihe ọbụla e siri ebe ahụ , n’ ihi na ha na- ahụta ya dịka ihe a gọọrọ arụsị , ma ọ bụ ihe ndị ngọ mmụọ .
Ha wee chezọọ na nke ahụ so n’ otu ụzọ pụtakarịchara ihe e si akwalite njirimara na omenala ndị Igbo , bụrụ oge ndị obodo ji anọkọ ọnụ dịka ụmụnne wee kpaa maka ọdịmma na uto nke obodo ha , tinyere ọtụtụ uru ndị ọzọ ọ na- eweta .
Ihe kacha egbu njirimara na omenala ndị Igbo bụ ịgbakụta ha azụ site n’ aka ụfọdụ ụmụafọ Igbo bụ ndị na- eche na ha hụrụ ụzọ ma ọ bụ na ha na- ahụzị Chineke anya kwa ụbọchị , na n’ ihi ya , na ihe niile gbasaara ndị Igbo na omenala ha bụzị ihe ọchịchịrị , ihe nzuzu na ihe ndị ọgọ mmụọ .
Nke ahụ wee bụrụ nnọọ echiche onye nzuzu sị na ya dara n’ elu , na amụghị ya amụ .
Ụkpala na- ere ọkụ ọ sị na ọ na- aha mmanụ .
Ihe ndị bụ nke anyị wee na- efunahịzị anyị maka na anyị bụ ndị nwere ogiri amaghịzị uru ogiri bara n’ ofe , dịka ofeke na- amaghị uru akpa agwụ baara eze dibịa .
Otu ọ dị , ide mmiri sị ndị na- akpara ala nna ya , ha jisie ike , na nsogbu adịghị , kama na mgbe nwanne ya nwaanyị bụ udummiri bàtàrà ebe ọ gara , o were aka ya kọwaa ebe oke dị .
Ndị be anyị , ka anyị chigharịanụ ghọta na nke anyị bụ nke anyị bụ nke , na ọ bụkwa ebe onye bi ka ọ na- awachi , wee kpọọ ihe anyị ihe .
Ka anyị jisie ike n’ ịkwalite na n’ isonye n’ omenala dị iche iche e jiri mara ndị Igbo maka na nkwụ daa n’ ala , nwaanyị eñe ya uhie , rịa ya elu .
A sịkwa na onye kpọọ ọba ya ọkpọkọrọ , agbataobi ewere ya kpoo ahịha , ma sịkwa na- abụ onye sọnyụọ ọkụ ya , ọ nọrọ n’ isi .
Onye ọbụla tinye aka ma gbasie mbọ ike otu o nwèrè ike n’ ụdị nke ya ịkwàlite iri ji ọhụụ n’ ala Igbo , nakwa omenala ndị ọzọ e jiri mara Igbo .
Ọ bụkwanụ otu onye siri pna akụ ya ka ọ ga- esi debe ọnụ .
Tigbuo mmụọ , tigbuo mmadụ , udele ka ga- ejupùtakwa n’ eluigwe .
Omenala Igbo ga- adịrịrị .
ASCSDA : Ndiowu Enwetala Ego Ịmalite Ọrụ Ụlọ Obibi Ndị Ji Otu Ahọ Efe Ala Nna Anyị
Ụmụafọ obodo Ndịowu dị n’ okpuru ọchịchị Orumba North na steeti Anambra enwetala akwụkwọ ndọrọ ego ruru otu nde Naịra na ụma ise iji wee malite ọrụ ebe obibi maka ndị ji otu ahọ efe ala nna anyị n’ ụlọ akwụkwọ ' Community Secondary School , Ndiowu ' n’ okpuru amụma ọrụ mmepe ime-ime obodo a kpọrọ ' Anambra State Community and Social Development Agency ( ASCSDA ) ' bụ atụmatụ ọrụ ụlọ ọba ego mba ụwa na- akwàdo .
Mmemme inye na ịnata akwụkwọ ndọrọ ego a bụ nke weere ọnọdụ n’ ụlọ ezumeezu Ndịowu , ma bụrụkwa nke ụmụafọ obodo ahụ sònyèrè na ya .
N’ okwu ya oge ọ na- enyefe ya bụ akwkwọ ndọrọ ego n’ aka onyeisi nlekọ òtù ọrụ ahụ na ya bụ obodo , bụ Maazị Emezie Nwangene ; onyeisi ASCSDA na steeti Anambra , bụ Maazị Chudị Mọjekwu mere ka a mara na isi sekpụ ntị n’ atụmatụ ọrụ ahụ bụ ime ka e nwee ezi ọnọdụ mmepe tọrọ àrọ n’ ime-ime obodo dị iche iche na steeti ahụ , bụ nke so n’ otu ihe na- echu ọchịchị Willie Obianọ ụra .
Dịka ọ na- akọwa na ego ahụ ka bụgodi pasentị iri atọ nke mbụ n’ ime mkpokọta ego a ga- eji wee rụọ ya bụ ọrụ , o mere ka ndị obodo ahụ mara na ha kètara ntụnye narị Naịra ise na ya bụ ọrụ , bụ nke o kwuru na ha nwere ike itinye n’ ụdị ego ma ọ bụ n’ ụdị ihe e ji arụ ọrụ , ma kpọkuzie ha ka ha were ọrụ ahụ kpọrọ ihe , rụchàpụ ya n’ oge a tụrụ anya ma tinyekwa akwụkwọ maka ego ịbagide n’ amụma ọrụ nke abụọ .
Na nzaghachi oge ọ natachara ya bụ akwụkwọ ndọrọ ego , Maazị Nwangene fọrọ ekele n’ ụkpa wee bunye ndị òtù ọrụ ASCSDA , ọchịchị gọvanọ Obianọ na ụlọ ọba ego mba ụwa maka ya bụ ọmarịcha atụmatụ ọrụ n’ obodo ahụ , ma kwekwazie nkwà na ha ga- arụ ọrụ ahụ nke ọma nakwa otu o siri kwesi , iji mezupùta ebumnobi e jiri guzobe ya bụ atụmatụ .
Na ntụnye nke ya , onyeisi ọchịchị obodo Ndịowu , bụ Maazị Abednego Okoli kọwara atụmatụ ọrụ ahụ dịka nke magburu onwe ya , ma kwe nkwa na ha ga- eji ego ahụ wee rụọ ihe e mebèère ya ma rụọ ya otu o siri kwesi .
A Dụọla Ndị Ntorobịa Ka Ha Tinye Aka n’ Ịkwalite Ezi Nchekwa
N’ ịgbaso okwu Igbo ahụ sị na otu onye anaghị achụ ngwere mgbahige aja , a dụọla ma kpọkuo ndị ntorobịa na steeti Anambra ka ha sonye n’ amụma ịkwalite ezi ọnọdụ nchekwa tọrọ àtọ na steeti ahụ .
Onyeisi ndị uwe ojii na steeti ahụ , bụ Maazị John Abang bụ ya kpọrọ òkù a n’ okwu ya na mmemme hibere isi n’ ịkwalite ọnọdụ nchekwa , bụ nke a chịkọbàrà site n’ aka ndị òtù jikọkara ndị ntorobịa n’ ala anyị bụ ' National Youth Council of Nigeria ' ngalaba ya nke Anambra , ma bụrkwa nke weere ọnọdụ n’ Awka bụ isi obodo steeti ahụ .
N’ okwu ya n’ isiokwu nke na- asị " Ọrụ Dịịrị Ndị Ntorobịa n’ Ịkwalite Ezi Ọnọdụ Nchekwa Tọrọ Atọ Na Steeti Anambra ' , maazị Abang , nke ọ bụ osote ya , bụ maazị Adewuyi Babalọla nọchitere anya ya kọwara nchekwa dịka mmadụ ijidesi na ịgbachìbidosi ihe ya ike , pụọ na mwakpò , ma kọwaa n’ eziokwu na ndị ntorobịa nwere nnọọ nnukwu ọrụ pụrụ iche na nchekwa obodo .
Ọ kpọpụtasịrị ọtụtụ ihe dị iche iche e meptagoro na ngalaba nchekwa steeti ahụ , bụ nke ọ kọwara na ọ bụ site n’ ezi ọchịchị nke gọvanọ Obianọ na ezi agbambọ nke ndị ọrụ nchekwa steeti ahụ , ma kwuo n’ ezie na ihe ndị ahụ agaraghị ekwe omume , ma e wezuga enyemaka na njikọ ọnụ ha na ọhanaeze .
Ọ kpọkuzịrị ha bụ ndị ntorobịa ka ha sonyesie ike n’ amụma nchekwa steeti ahụ site n’ ịdị na- akpachapụ anya ịma ihe na- eme n’ obodo ha dị iche iche , ma na- ezunyekwa ndị ọrụ nchekwa ohi ozi ọbụla ga- enyere ha aka ịnwụchikọ ndị otu nzuzo , ndị ohi , ndị ntọ , na ndị ọzọ na- eme ihe na- ebute ala adịghị mma , n’ ihi na ọtụtụ n’ ime ha kachara mara ndị na- etinye aka n’ ihe dị otu ahụ .
Na ntụnye nke ya , onyeisi òtù ahụ na- ebu agha megide ịkpọ na ịtụ mgbere ọgwụ ike n’ ala anyị , bụ ụlọ ọrụ ' National Drug Law Enforcement Agency ( NDLEA ) ' ngalaba ya nke Anambra , bụ Maazị Sule Momodu , nke onye nọchitere anya ya bụ Maazị Chris Ajabọ mepere anya ndị ntorobịa ahụ n’ ọtụtụ ihe égwù na ihe ize ndụ dị iche iche dị na mmadụ ịkpọ ma ọ bụ ịtụ mgbere ọgwụ ike , bụ nke ọ sị na o dubaala ọtụtụ mmadụ n’ ịkwa àrịrị ha agaghị echezọ echezọ , na ọnọdụ ọjọọ ha agaghị esinwu na ya pụta ụwa tụ ụwa ha , ebe ọtụtụ tụfugokwàrà ndụ ha site n’ ọgwụ ike ; ma kpọkuzie ha ka sepu aka n’ ime ihe dị otu ahụ , ma bụrụ ndị ga- eweta mgbanwe na mmepe , karịa iweta nsogbo n’ obodo ha dị iche iche .
N’ akụkụ nke ya , onye chịkọbara ya bụ ihe mmemme , ma bụrụkwa onyeisi òtù NYCN na steeti ahụ , bụ maaz Samuel Egwuatụ kwùrù na ebumnobi mmemme ahụ bụ iji nwògharịa echiche ndị ntorobịa n’ ụzọ dị mma , iji wee si n’ ụzọ dị otu ahụ wepu uche ha n’ itinye aka n’ ihe ndị ahụ na- eweta ala adịghị mma n’ obodo , mekwa ka ha sonye n’ amụma ịkwalite ezi nchekwa na steeti ahụ , ka o wee gaa n’ ihu ịbụ eji ama atụ n’ ala anyị , dịka ọ dị ugbu n’ oge ugbu a .
Ka ọ na- ekwu na akụkọ ahụ ndị mmadụ na- akọ na e nwere nkewa n’ isi ọchịchị otu ahụ na ya bụ steeti bụ asịrị enweghị isi na ọdụ ; Maazị Egwuatụ , onye kwuru na ọ bụ naanị ya bụ onye ndu òtù ahụ n’ Anambra , gara n’ ihu kpọkuo ndị ntorobịa na- tinye aka n’ ihe ọjọọ ka ha sepu ka na nke ahụ ma ga mụọrọ onwe ha ọrụ aka , ma ọ bụ sonye n’ usoro atụmatụ ọrụ ugbo dị iche iche na- aga n’ ihu na steeti ahụ ugbu a , iji wee baara onwe ha , obodo ha na steeti ha urù .
Mmemme ahụ dọtara ndị òtù ọrụ nchekwa dị iche-iche dị na steeti ahụ , ndị ntorobịa sitere n’ okpuru ọchịchị iri abụọ na otu e nwere na steeti ahụ , ndị eze ọdịnala , tinyere ndị ọrụ gọọmenti ; ma bụrụkwa nke a nọrọ na ya wee nye onyinye nkwanye ugwu nyegara ndị dị iche iche mepụtagoro ihe dara ụda n’ ịkwalite ndị ntorobịa na steeti ahụ .
Omenala : Ndị Enugwu-Ukwu Emeela Emume Isu Evo
Ịma mma nke ọnatarachi ndị Igbo na ọdịbendi bụ nnọọ nke pụtara ìhè nso-nso a , dịka ndị obodo Enugwu-Ukwu dị n’ okpuru ọchịchị Njikọka nke steeti Anambra merùbèrè emume Isu Evo , bụ otu n’ ime omenala pụrụ iche e ji mara obodo ahụ .
N’ okwu ya oge ọ na- agọ ọjị na mmemme ahụ , eze ọdịnala Enugwu-Ukwu , bụ Igwe Ralph Ekpeh kpọkùrù ndị Igbo n’ ụwa gbaa gburugburu ka onye ọbụla tinye aka ma tụnyekwa ụtụ nke ya n’ ichekwa omenala na ọnatarachi dị iche iche e ji mara ndị Igbo , baụ nke ọtụtụ n’ ime ha na- anwụzị anwụ ugbu a .
O kwuru na ndị ọbụla nwere omenala e jiri mara ha , bụkwa nke ha kwesiri ka na- emesi ya ike ma na- akwalitekwa ya n’ ogoogo mba ụwa ; ọbụnadị dịka ọ kọwara na mmemme Isu Evo nke ogbè Avomimi bụ mmemme e ji egosi na ọ fụdụzịrị naanị ụbọchị iri na abụọ ka e mee Olili Ọnwa Asatọ ndị Enugwu-ukwu .
Anyị ga- echeta na ọ bụ n’ ime izuụka ole na ole gara aga ka ndị obodo a mere mmemme Ịkpọ Ji Enugwu-Ukwu bụkwa otu oke mmemme ọzọ e jiri mara obodo ahụ .
Na ntụnye nke ya , onyeisi ọchịchị obodo ahụ , bụ Maazị Bonị Ọzọnkwụakụ gụpụtasịrị ọtụtụ uru dị iche iche dị n’ ichekwa njirimara na omenala ndị , na ime ya ka ọ bụrụ nwata tote o tokwuru , ma kelekwazie ndị ogbe Avomimi maka ịtụchapụsị ụfọdụ ihe dị iche iche megidere okwukwe ndị otu Christ na mmemme ahụ , nke mezịrị ka ọtụtụ ndị mmadụ , ma ndị ụka na- esonyesizị ike na ya ugbu a .
N’ okwu ha n’ otu n’ otu , ode akwụkwọ n’ obi eze obodo ahụ , bụ Maazị Frank Nwokike , na onyeisi òtu jikọtara ndị nze na ọzọ Avọmimi , bụ Maazị Ignatius Okoye , kọwara ihe ya bụ mmemme pụtara , rụtụkwa aka n’ otu e si eme ya , ma kpọkuzie ụmụ na- eto eto ka ha na- agbadosi anya ike iji hụ na njirimara na omenala obodo ha anyụghị ka ọkụ n’ aka ha n’ oge nke ha .
Emume Isu Evo bụ emume na- edubanye ndị obodo Enugwu-ukwu na mmemme Olili Ọnwa Asatọ , ma bụrụkwa mmemme pụrụ iche ndị Avomimi ji ekele Chineke maka ahọ ọrụ gara aga ma kpekwara ya maka nke ahọ na- abịa abịa , tinyere ọganihu obodo ahụ na ụmụ afọ ya n’ izugbe .
Omenala : Ndị Enugwu-Ukwu Emeela Emume Isu Evo
Ịma mma nke ọnatarachi ndị Igbo na ọdịbendi bụ nnọọ nke pụtara ìhè nso-nso a , dịka ndị obodo Enugwu-Ukwu dị n’ okpuru ọchịchị Njikọka nke steeti Anambra merùbèrè emume Isu Evo , bụ otu n’ ime omenala pụrụ iche e ji mara obodo ahụ .
N’ okwu ya oge ọ na- agọ ọjị na mmemme ahụ , eze ọdịnala Enugwu-Ukwu , bụ Igwe Ralph Ekpeh kpọkùrù ndị Igbo n’ ụwa gbaa gburugburu ka onye ọbụla tinye aka ma tụnyekwa ụtụ nke ya n’ ichekwa omenala na ọnatarachi dị iche iche e ji mara ndị Igbo , baụ nke ọtụtụ n’ ime ha na- anwụzị anwụ ugbu a .
O kwuru na ndị ọbụla nwere omenala e jiri mara ha , bụkwa nke ha kwesiri ka na- emesi ya ike ma na- akwalitekwa ya n’ ogoogo mba ụwa ; ọbụnadị dịka ọ kọwara na mmemme Isu Evo nke ogbè Avomimi bụ mmemme e ji egosi na ọ fụdụzịrị naanị ụbọchị iri na abụọ ka e mee Olili Ọnwa Asatọ ndị Enugwu-ukwu .
Anyị ga- echeta na ọ bụ n’ ime izuụka ole na ole gara aga ka ndị obodo a mere mmemme Ịkpọ Ji Enugwu-Ukwu bụkwa otu oke mmemme ọzọ e jiri mara obodo ahụ .
Na ntụnye nke ya , onyeisi ọchịchị obodo ahụ , bụ Maazị Bonị Ọzọnkwụakụ gụpụtasịrị ọtụtụ uru dị iche iche dị n’ ichekwa njirimara na omenala ndị , na ime ya ka ọ bụrụ nwata tote o tokwuru , ma kelekwazie ndị ogbe Avomimi maka ịtụchapụsị ụfọdụ ihe dị iche iche megidere okwukwe ndị otu Christ na mmemme ahụ , nke mezịrị ka ọtụtụ ndị mmadụ , ma ndị ụka na- esonyesizị ike na ya ugbu a .
N’ okwu ha n’ otu n’ otu , ode akwụkwọ n’ obi eze obodo ahụ , bụ Maazị Frank Nwokike , na onyeisi òtu jikọtara ndị nze na ọzọ Avọmimi , bụ Maazị Ignatius Okoye , kọwara ihe ya bụ mmemme pụtara , rụtụkwa aka n’ otu e si eme ya , ma kpọkuzie ụmụ na- eto eto ka ha na- agbadosi anya ike iji hụ na njirimara na omenala obodo ha anyụghị ka ọkụ n’ aka ha n’ oge nke ha .
Emume Isu Evo bụ emume na- edubanye ndị obodo Enugwu-ukwu na mmemme Olili Ọnwa Asatọ , ma bụrụkwa mmemme pụrụ iche ndị Avomimi ji ekele Chineke maka ahọ ọrụ gara aga ma kpekwara ya maka nke ahọ na- abịa abịa , tinyere ọganihu obodo ahụ na ụmụ afọ ya n’ izugbe .
A kpọkuola Ndị Igbo Ka Ha Jidesie Omenala Ha Ike
Igbo sị na ọ na- abụ ịkpọ ngwere emeghị ihe o jiri bụrụ ịkpọ ngwere , ụmụaka ewere ya mere anụ n’ udummiri na ọkọchị .
Ọ bụ n’ ịgbaso nke a ka e jiri kọwaa omenala dịka oke ihe dị mkpa na ọbara na- ehù na ndụ àgbụrụ , ma kpọkuokwa ndị Igbo n’ ebe dị iche-iche ka ha jigidesie asụsụ na omenala ha ike .
Ya bụ òkù bụ nke a kpọrọ site n’ ọnụ otu nwa amadi selitere isi n’ ichekwaba omenala Igbo , ma bụrụkwa eze ọdịnala ndị obodo Akpụ dị n’ okpuru ọchịchị Orumba North nke steeti Anambra , bụ Igwe Marcel Okoli na mmemme iri ji ọhụụ obodo nke ahọ 2019 .
O mere ka a mara na njirimara na omenala ndị kwèsìrì ịbụ ihe ndị ji eme ngalá ma kọwapụta mkpa ọ dị na onye ọbụla bụ ezi nwa afọ Igbo ga- amalite n’ oge kuzibere ụmụ ha omenala na njirimara ndị Igbo , ka ha wee malite ichekwaba na iji ya kpọrọ ihe , maka na eze okenye anaghị adachaa , puchie .
Ka ọ na- emezupụta omenala ịwa ji kpọmkwem , Igwe Okoli kèlere Chukwu Abịama maka onyinye ndụ na ahụike o nyèrè ndị obodo ahụ na ndị Igbo n’ ụwa gbaa gburugburu , ha wee kọọ ma dịkwa ndụ gwute , ma kpekwazie ka ọ gaa n’ ihu ime ka ogologo ndụ , ahụike , ngozị na udo tọrọ àtọ gaa n’ ihu ịdịnyere obodo ahụ na ụmụafọ ya niile n’ ebe dị iche-iche ha nọ .
O tòkwazịrị aka na- achị steeti Anambra , bụ gọvanọ Willie Obianọ maka ọtụtụ ihe ukwu dị iche iche ọchịchị ya meptagoro na steeti ahụ , ma rịọkwazie ka a tụọ arò mara ka a ga- esi na- emekọ mmemme ahụ ọnụ na steeti Anambra n’ ihi na nke ahụ ga- enye aka n’ ịkwalite njem nlegharị anya na ya bụ steeti .
Na ntụnye nke ya , ode akwụkwọ obi eze , bụ Nze Mike Udensi kọwara omenala dịka nwata tote o tokwuru , ma kwukwazie na ọkwa mba na- achị n’ olu n’ olu , bụzị nke mere na ndị obodo ọbụla nwere aha dị iche-iche ha na- akpọ mmemme iri ji ọhụ n’ obodo ha .
N’ ịdabèrè na nke ahụ , o mere ka a mara na ndị obodo Akpụ na- akpọ mmemme iri ji ọhụụ nke ha ' Otite ' , nke pụtara na ọ bụ oge na omenala pụrụ iche ha ji enye Chineke ekele maka ichekwaba ha ogologo oge ahọ ọrụ niile , ma dubànyekwa ha n’ oge oriri ji ọhụụ ahụ , nke ọ ga- abụ ọ bụrụ na ha emeghị ya , o nweghị onye ọbụla n’ obodo ahụ egwu ga- ekwe gaa n’ ubi ya gwùrú ji rie , wee rukwaa mgbe eze ọdịnala obodo ahụ gọziri ma dookwa ya nsọ maka oriri , site na ya bụ mmemme Otite .
Na nkọwa nke ya , otu nwa amadi e ji okwu ya agba ìzù n’ obodo ahụ , bụ Ọkammụta Andrew Osuigwe hụtara mmemme iri ji ọhụ dịka omenala na- ejikọ ndị obodo ma kọwakwa ya dịka isi sekpụ ntị n’ omenala Igbo , dịka ọ bụ ihe doro anya na o sò n’ otu omenala zuru Igbo ọnụ .
Dịka ọ na- akọwa ndị Igbo dịka ndị e jiri ọrụ ugbo wee mara n’ oge mbụ , wee ruzie ugbu a ha màlìtèrè itinyegasị aka n’ ọmarịcha ụzọ ọzọ dịgasị iche-iche e si achụta ego ; Ọkammụta Osuigwe kpọrọ òkù ka e nwee mbawanye na ngalaba ọrụ ugbo , ọkachasị n’ ebe ndị Igbo nọ , ma ghara ịgbakụta ya azụ ka ọ nyụọ ka ọkụ , n’ ihi ọtụtụ uru dị iche-iche si na ya apụta .
Ịgba egwu ọdịnala dị iche iche nakwa igosi ihe ngosi dị iche iche e jiri mara Igbo so n’ ihe pụtakarịchara ìhè na mmemme ahụ .
Ihe ndi ọzọ merekwara ka mmemme ahụ zaa aha ya bụ : iwa na ikesa ji ọhụụ ahụrụ ahụ , bụ nke e jiri mmanụ akwụ na- akwo muri muri , ụkpaka , ose , na akwụkwọ ụtazị mara abụba wee chọọ mma , tinyere mmanya ngwọ jụrụ oyi na nkwu elu , e jiri gbanyere ya ụgbọ nwamkpi .
Ndị Uwe Ojii Anambra Ejidela Ndì Òtu Nzuzo 85 Na Onye Uwe Ojii Adigboloja
Igbo sị na ọ na- adị mma a gbaa bute , a kwachie , chere ọzọ ; ma sịkwa na a naghị aka àkà eje nta agwọ , kama na ọ bụ agwọ pụta , a chụba ya .
Ka ọ dị taa , ndị uwe ojii na steeti Anambra anwụchikọọla ma kpụgharịa mmadụ iri asatọ na ise a na- enyo ènyò na ha bụ ndị otu nzuzo , ndị ohi , ndị na- akwaso nwaanyị iko n’ ike nakwa ndị na- etinye aka n’ ihe ndị ọzọ dị iche iche na- ewèta ala adịghị mma .
Ọ bụ onyeisi ndị uwe ojii na steeti ahụ , bụ maazị John Abang mere ka a mara nke a n’ okwu ọ gwara ndị nta akụkọ oge ọ na- akpụgharị ndị ahụ n’ isi ụlọ ọrụ ya dị n’ Amawbịa .
O mere ka a mara na ọ bụ n’ ime mkpụrụ ụbọchị asatọ ( malite n’ abalị iri wee ruo abalị iri na iteghete nke ọnwa Ọgọstụ ) ka a nwụchikọrọ ndị ahụ , ma kwuo na nke ahụ bụ nnọọ ihe kwere omume , n’ ihi otu e sigoro wee lebàgharịa anya ma nwògharịa ihe ụfọdụ n’ usoro ndị uwe ojii na ndị ọrụ nchekwa dị iche iche si arụ ọrụ ha na steeti ahụ , ọ kachasị ndị òtù ọrụ ' Puff Adder ' na ndị ' Operation Kpochapụ ' .
Maazị Abang gara n’ ihu kọwaa na n’ ime mmadụ iri na asatọ ahụ a nwụchikọrọ , a tọhapụrụ mmadụ iri atọ na isii oge e mere nnyocha ha , ma kwuo na a ka na- eme nnyòcha banyere mmadụ iri na iteghete , tinye mmadụ iri n’ okpuru nlekọta ndị uwe maka ahọ ha nọ , ma kpụpụ mmadụ iri ndị ọzọ ụlọikpe ebe a ga- ejizị usoro iwu wee gwọọ ha ji mmanụ .
Dịka o siri kwuo , mmadụ iri na isii n’ ime ndị ahụ , bụkwa ndị sitere na steeti dị iche-iche dị mpaghara ndịda ọwụwa anyanwụ kà a nwụchikọrọ n’ Oko dị n’ okpuru ọchịchị Orumba North ebe ha nọ wee nọ wee na- edu onwe ha n’ iyi ọrụ ma na- emekwa ihe ọgbụgba ndụ ịbanye n’ otu nzuzo Aiye .
Ma ndị ọzọ bụ ndị a nwụchikọrọ site n’ obodo dị iche-iche n ‘ ime steeti ahụ , nke gụnyere Awka , Ogidi , Ịgbarịam , Obosi , Ọnịtsha , na mpaghara ebe ndị ọzọ .
Ihe ndị e nwekọtara site n’ aka ndị ahụ gụnyèrè ọtụtụ mma òbèjiri na mma agha , okpu ndị otu nzuzo , ihe e ji akpọ ntụ ọgwụ ike cocaine , anyike atọ , agara iwe , nsụnsụ egbe atọ mgbọ dị n’ ime ya , mgbọ egbe iri na abụọ dị ndụ , na àkpà anwụrụ ike jupùtara na ya , bụ nke a na- enyo enyo na ọ bụ ọgwụ ike Cannabis Sativa .
Ọtụtụ n’ ime ndị ahụ kwetara ma kwuo n’ eziokwu na ha mere ihe dị otu ahụ , ma rịọ ka a gbaghàra ha , ebe ụfọdụ n’ ime ha kwùrù na aka ha dị ọcha .
N’ akụkọ dịkwa ka ibe ya , ndị uwe ojii ahụ kpụgharịkwara otu onye uwe ojii adịgboloja , aha ya bụ Hassan Abuka gbara ahọ iri atọ na atọ , onye kwara ma yìri ákwà onye nọ n’ ọkwa DSP n’ ọrụ uwe ojii , ma bụrụkwa onye e kwuru na ya na onye òtù ya , bụ Maazị Ismaila Ahamed sitere Otukpọ na steeti Benue zurù ụgbọala mmadụ ma buru na- agafé n’ Ihiala , ebe aka ndị uwe ojii nọrọ wee kpàra ha .
Otu ọ dị , ya bụ onye uwe ojii , bụkwa onye sitere Otukpọ na steeti Benue kọwara nke ahụ dịka ebubo ụgha , ma kwuo na ya zụtara ụgbọala ahụ n’ aka mmadụ , ma nwekwa akwụkwọ na ihe akaebe dị iche iche o jiri wee zụọ ya , n’ amaghị na ọ bụ ụgbọala e zùrù ezu dịka e si ekwu ; ma ọ gwara nwanne ya nwoke ahụ bụ Ismaila ka o nyere ya aka na- ebugharị ya , we ruo mgbe ya onwe ya ga- amụta otu e si anyà .
O kwuru na ya onwe ya bụ onye uwe ojii n’ oge gara aga , mana a chụrụ ya n’ ọrụ n’ ihi na mgbọ egbe ya tụrụ ma gbagbuo onye uwe ojii onye òtù ya n’ amaghị ama , oge ha na ndị omekoome na- akwarịta mgbọ ; mana kemgbe ahụ , o nweghịzị ihe ọ na- arụ iji lekọta ezinaụlọ ya na agụmakwụkwọ ụmụ ya anya , bụzị nke mere o jiri ga kwáá ákwà ndị uwe ojii , ma were ya sòro ụfọdụ ndị uwe ojii ndị òtù ha na- aga ọrụ oge ọbụla ọrụ dapụtàrà , bụkwa nke ọ sị na ọ bụ ya ka o megidere wee rụta ego o jiri goo ụgbọala Toyota Camry ahụ na Lagosi .
Dịka ọ gara n’ ihu kọwaa , ihe ahụ na Lagos ka o mere , ma ọ gbazịkwara ya ngharị ka otu nwoke ọzọ sitere Anambra ya amaghị onye ọ bụ , bịara n’ ogige ndị uwe ojii ebe ahụ a kpọchiri ha , ma na- ebokwa ya ebubo ọzọ , bụ nke ya amaghị ihe ọbụla maka ya , sị na ọ bụ ya na onye òtù ya ahụ jiri egbe wee pụnara ya ụgbọala ya ; ebubo wee karịzie ya ahụ .
N’ akụkụ nke ya , ya bụ nwoke sịrị na a pụnaara ya ụgbọala , bụ Maazị Nọnso Chinaecherem mere ka a mara na ọ bụ n’ abalị iri na abụọ nke ọnwa Julaị ahọ a , n’ elekere iteghete nke anyasị ka mmadụ abụọ ahụ wakpòrò ya na mpaghara ụzọ Rọban dị n’ Awka , jiri egbe pụnara ya ụgbọala ya n’ ike , ma kwuokwa na ya chetara ihu ndị ahụ nke ọma , nke mezịrị o ji na- ekwusi ike na ọ bụ ya bụ nwa amadi na onye òtù ya mere ihe ahụ .
Ka ọ dị ugbu a , ndị uwe ojii ka na- eme nnyocha bànyere okwu ahụ niile , nke mgbe e mechara ya , a kpụpụ ndị ahụ ụlọ ikpe ebe a ga- anọ wee kpee ha ikpe n’ ótù n’ ótù .
SEMA Adụọla Ndị Bi n’ Akụkụ Mmiri Ka Ha Dị Njikere Maka Ịgba Ọsọ Iju Mmiri
N’ ihi na ọ na- adị mma ịma ọkwà mmiri tupu ụbọchị ozùzo ya , a kpọkuola ma dụọ ndị bi na mpaghara ogbu mmiri ka ha mụrụ anya ka azụ ma dịkwa njikere maka ịkwagharị ọnọdụ oge adịghị anya , n’ ihi ọkwà ahụ a na- ama bànyere iju mmriri nke a na- atụ anya na ọ ga- agba gwòògwò n’ ahọ a .
Oku a bụ nke a kpọrọ site n’ ọnụ onyeisi òtù ahụ na- ahụ maka ọnọdụ gbanụ-gbanụ na steeti Anambra , — bụ ' State Emergency Management Agency ' — Maazị Paul Odenigbo na nzukọ inye nkuzi na ịdọ aka na ntị e mere n’ okpuru ọchịchị Ayamelụm na Awka North n’ otù n’ ótù , ma gwa ndị ahụ na ha ga- ama na ya bụ iju mmiri awụchiela ngwangwa ha hụrụ na ogoogo mmiri dị n’ obodo ha etobela .
Maazị Obidigbo , nke onye nọchitere anya ya bụ onye enyemaka nye Gọvanọ Willie Obianọ n’ ihe gbasaara ụlọ ọrụ SEMA na mgbasa ozi , bụ Maazị Emeka Obinwa chètààrà ndị ahụ na ya bụ ozi abụghị iji wee mapụ ha obi ma ọ bụ mee ka egwù bàá ha ahụ , kama na ebumnobi ya bụ iji wee gbochie ya bụ ajọ ọnọdụ ịdabido ha n’ amaghị ama , ma ọ bụ n’ akwadoghị akwado .
Ọ kpọpụtasịrị ogige ebe ize ndụ dị iche-iche e weputara maka ichere ya bụ ajọ ọnọdụ n’ ime okpuru ọchịchị ahụ , ma dụọ ha ka ha gbaje ọsọ n’ ebe ndị ahụ , ọbụnadị dịka o kwèrè ha nkwà na gọọmenti ga elekọta ha anya nke ọma wee ruo n’ ogologo oge niile nke iju mmiri ahụ ga- agba .
Na ntụnye nke ya , nnukwu onye enyemaka pụrụ iche nye gọvanọ n’ ihe gbasaara ọkụ ọgbụgba na ngwongwo ọhanaeze , bụ Maazị Anthony Achebe mere ka a mara na ọ bụ ụmụaka na ụmụnwaanyị ka ajọ ọnọdụ ahụ na- emetụtakarị , ma kọwazie mkpa ọ dị na ha bùùrù ozi ahụ wee gaa na nzukọ na ọgbakọ dị iche-iche ha nwere n’ ime ọnwa Ọgọstụ a .
Eze ọdịnala obodo Amanuke , bụ Igwe Alphonsus Ezebụilo tòrò gọọmenti maka ịchịkọba ya bụ nzukọ na ịma ọkwà ma kwuo na ọ dịkwanụ oke mkpa ka e gbuwàkwuo Ohimiri Niger iji wee bèlata nsogbu iju mmiri ahụ n’ ebe ụmụ mmadụ nọ na n’ ebe akụnụba ha dị ; ebe onyeisi ọchịchị obodo Ụmụmbo dị n’ Ayamelụm , Maazị Anthony Nnama dụrụ ndị na- ahụ maka ime nnyocha na ịma ọkwa ahụ ka ha na- agba mbọ na- ama ya bụ ọkwà n’ ime ahọ ole na ole tupu oge ya eruo , ka ndị ọrụ ugbo bi na mpaghara ebe ahụ hapụ ịkọ ọrụ n’ ahọ ahụ , ka ha wee kwụsị ịtụfù ọtụtụ ihe ma o ruo , n’ ihi na o nweghị ihe dị iti aka n’ obi a na- enye ha ruru ka ihe iju mmiri mebìsììri ha n’ ugbo .
Anambra Agbaala Ahọ Iri Abụọ Na Asatọ
Taa ka steeti Anambra gbara ahọ iri abụọ na asatọ e jiri kee ya .
Lee akụkọ ntọala na ihe ndị pụtakarịchara ìhè banyere ya bụ steeti .
Anambra bụ otu n’ ime steeti ise mejuputara mpaghara ndịda-ọwụwa anyanwụ ala Naịjiria .
E kere ya n’ abalị iri abụọ na asaa ( 27 th ) nke ọnwa Ọgọstụ ( August ) ahọ otu puku , narị iteghete , iri iteghete na otu ( 1991 ) n’ oge ọchịchị ndi agha , site n’ aka ' General ' Ibrahim Badamasi Babangida .
Ọ bụ site n’ Anambra Ochie , bụ nke e kèrè n’ ahọ 1976 , ka e si wee kewapụta ya bụ steeti na nwanne ya bụ steeti Enugu .
Aha a bụ ' Anambra ' sitere na mmiri a na- akpọ Ọmambala , bụ nke dịkwa na steeti ahụ .
Njirimara Anambra n’ oge gara aga bụ ' Home For All ' ; ma ugbua , njirimara ya bụ ' Light of The Nation ' , ya bụ Ihè Nke Ala Anyị ; ebe Ọka ( Awka ) bụkwa isi obodo ya .
Anambra nwere ọgbọ nta nkwado Sineetị atọ , ọgbọ nta nkwado ụlọ ọgbakọ nnọchianya etiti iri na otu , na ọgbọ nta nkwado ụlọ ọgbakọ omebe iwu steeti dị iri ato n’ ọnụ ọgọgụ .
Ya bụ steeti na- ada ụda na mba ụwa , nwere okpuru ọchịchị dị iri abụọ na otu ma nwekwazie obodo ruru otu narị , iri asaa na asaa n’ ọnụ ọgụgụ , nke gụnyere :
Abagana , Abba , Abacha , Abatete , Achalla , Achịna , Adazi Anị , Adazi-Enu , Adazi-Nnukwu , Agukwu , Aguleri , Agulu , Aguluezechukwu , Aguluzigbo , Ajalli , Akpo , Akpụ , Akwaeze , Akwaukwu , Alọr , Amaetiti , Amansea , Amanuke , Amaokpala , Amawbia , Amesi , Amichi , Amorka , Anaku , Atani , Awa , Awba-Ofemili , Awgbu , Awka-Etiti , Awkuzu , Azịa , Azigbo , Ebenator , Ebenebe , Ekwulobia , Ekwulumili , Enugwu-Agidi , Enugwu Aguleri , Enugwu Ukwu , Ezinifite , Ezinihite , Eziowelle , Ezira , Ichi , Ichida , Ideani , Ifitedunu , Ifite-Ọgwari , Igbakwu , Igbariam , Igbedor , Igbo-Ukwu , Ihembọsị , Ihiala , Ikenga , Inoma , Iseke , Isuaniocha , Isulo , Isuofia , Lilu , Mbọsị , Mgbakwụ , Mmiata Anam , Nando , Nanka , Nawfia , Nawfija , Nawgu , Ndikelionwu , Ndi-okpaleke , Ndiukwuenu , Nibo , Nimo , Nise , Nkpologwu , Nkpor , Nkwelle-Ezunaka , Nneni , Nnobi , Nnokwa , Nnokwa , Nsugbe , Nteje , Nzam , Oba , Obeledu , Obosi , Ogbunike , Ogbunka , Ogidi , Ojoto , Okija , Oko , Okpeze , Omasi , Omogho , Omor , Ora-Eri , Oraifite , Oraukwu , Orsumoghu , Osumenyi , Owellezukala , Owelle-Olumbanasa , Ozubulu , Ubuluisiuzor , Ufuma , Uga , Ugbenne , Ugbenu , Uke , Ukpo , Ukpor , Ukwalla-Olumbanasa , Ukwulu , Uli , Umuanaga , Umuawulu , Umuchu , Umudioka , Umueje , Umuerum , Umueze Anam , Umuoba Anam , Umuleri , Umumbo , Umunachi , Umunya , Umunze , Umuoji , Umuomaku , Umuona Unubi , Utuh , tinyere ndi ọzọ .
Obodo ndị a nwegasịkwara ọrụ aka na ihe omume dị iche iche e jiri mara ha .
Obodo ndi kacha wee mepee emepee na steeti ahụ ma bụrụkwa ndi a ka anụ aha ha n’ ogogo mba ụwa , gụnyere : Ọka ( Awka ) bụ isi obodo steeti ahụ , Nnewi nakwa Ọnịtsha , ebe Ọnịtsha nwere ahịa kacha wee buo ibu na mpaghara ọdịda anyanwụ Afrịka .
Steeti Anambra bụ steeti akachara nwee ezi ọnọdụ obibi ndụ n’ ala Naịjiria ma bụrụkwa ebe ọnọdụ ụbịam dịkarichara ala .
Anambra azụpụtala ọtụtụ nnukwu mmadụ , ndị a maara aha ha na ndi aha ha na- ada ụda nke ukwu na mba ụwa .
Ndị a gụnyere :
Dọkịnta Nnamdị Azikiwe , Ọkammụta Chinụa Achebe , Dọkịnta Alex Ifeanyịchukwu Ekwueme , Dim Chukwuemeka Ọdụmegwu Ojukwu , Dọkịnta Chuba Ọkadịgbo , ' Chief ' Nwafor Orizu , ' Chief ' Emeka Anyaọkụ , ' Chief ' Cyprian Ekwensi , Philips Emeagwalị , Ọkammụta Dọra Akụnyili , Ọkammụta Chike Obi , Ọkammụta Humphrey Nwobu Nwosu , Ọkammụta Kenneth Dike , Ọkammụta Charles Soludo , Ọkammụta Ben Enwọnwụ , Ọkammụta Samuel Okoye , ' Chief ' Jerome Udọjị , Chimamanda Ngọzị Adịchie , ' Cardinal ' Francis Arịnze , ' Chief ' Louis Ọdụmegwu Ojukwu , ' Chief ' Osita Ọsadebe , ' Chief ' Oliver De Coque , ' Chief ' Chuka Ụmụnna , Mikel Obi na ọtụtụ ndi ọzọ .
Steeti Anambra enweena ndi ọchịchị dị iche iche malite na mgbe e kere ya wee ruo ụbọchị ta .
Ndi chigoro Anambra , na oge ha bànyèrè n’ ọkwa malite n’ ahọ 1991 gụnyere :
Joseph Abulu ( Ọgọstụ 27 , 1991 )
Gọvanọ Chukwuemeka Ezeife ( Jenụwarị 2 , 1992 )
Dabo Aliyu ( Nọvemba 1993 )
Mike Attah ( Disemba 9 , 1993 )
Rufai Garba ( Ọgọstụ 21 , 1996 )
Emmanuel Ụkaegbu ( Ọgọstụ 6 , 1998 )
Gọvanọ Chinwoke Mbadịnuju ( Mee 29 , 1999 )
Gọvanọ Chris Ngige ( Mee 29 , 2003 )
Gọvanọ Peter Obi ( Maachị 17 , 2006 )
Gọvanọ Virginia Etiaba ( Nọvemba 3 , 2006 )
Gọvanọ Peter Obi Governor ( Febụwarị 9 , 2007 )
Gọvanọ Willie Obiano bụzịkwa aka na- achị steeti ahụ ugbua , ma bụrụkwa onye banyere n’ ọkwa ọchịchị nke ugboro abụọ ya n’ abalị iri na asaa nke ọnwa Maachị ( 17 th March ) ahọ puku abụọ na iri na asatọ ( 2018 ) , dịka o tùùrù ugo n’ okpuru ọchịchị iri abụọ na otu dị na steeti ahụ .
Ọ bụkwa nwoke na- eti ịgba dara ụda ma na- ewetakwa nnwògharị pụrụ iche na ngalaba niile nke steeti ahụ kemgbe ọ banyere n’ ọkwa n’ ahọ 2014 .
Steeti Anambra ugbua bụzịkwa steeti a kachara nwee ezi ọnọdụ obibi ndụ n’ ala Nigeria ma bụrụkwa ebe ọnọdụ ụbịam dịkarichara ala .
Ọ bụzị steeti kacha eme nke ọma n’ ala Nigeria n’ ebe agụmakwụkwọ na ule dị iche iche dị .
Anambra bụ steeti kacha nwee ezi ọnọdụ nchekwa na udo n’ ala Nigeria , ma bụrụkwa ebe a n-emepụta ihe mmepụta na ihe oriri dị iche iche a na- ebusa n’ ala Naịjiria nakwa na mba ofesi , nke mezịrị ka ọ bụrụ ihè nke ala anyị , dịka aha a kpọrọ ya siri dị .
Dịka Anambra na- eme ọgbụgba ahọ iri abụọ na asaa ya , ka udo , mmepe na ọganihu tọrọ atọ bụrụ ihe nketa ya .
Ụmụafọ steeti ahụ nọgasị n’ ebe dị iche iche ka a na- emezịkwa ka ha mara na mmepe dị ukwu abatago na steeti ahụ , ma na- adụzịkwa ha ka ha àta wunye akụnụba ha na steeti ahụ .
Nke a bụ na ọ bụ akụ ruo ụlọ , a mara onye kpara ya , maka na a na- esi n’ ụlọ dịrị mma wee pụba ama .
Steeti Anambra bụ ihè nke ala anyị
Ogologo ndụ Ndị Anambra !
Ogologo ndụ ụmụ Igbo !! Ogologo ndụ ala Naịjiria !!!
Obi añụrị , ná ncheta ọgbụgba ahọ iri abụọ na asatọ gị , steeti Anambra .
Ọñụ Adaa Dịka A Gbapere Ụlọ Ahụike Ọhụụ n’ Ụmụdiọka
Oke ọñụ dara nnọọ nso-nso a dịka a gbàpèrè ụlọ ahụike ọhụụ n’ Ụmụdiọka dị n’ okpuru ọchịchị Awka South na steeti Anambra .
N’ okwu ya na mmemme ahụ , kọmishọna na- ahụ maka ahụike na steeti ahụ , bụ Dọkịta Vincent Ọkpala kèlèrè ndị Ụmụdiọka maka ijikọ aka ọnụ wee rụọ ya bụ ụlọ ahụike , bụkwa nke o kwùrù na a kwanyela akụrụngwa ruru paseenti iri asaa na ya , ma kpọkuokwa ndị ọzọ e ji okwu ha agba izu na ndị selitere isi n’ obodo dị iche-iche na steeti ahụ ka ha ñòmie nke ahụ , site n’ ijikọ aka n’ ọnụ , ha na gọọmenti .
Ọ kọwàrà ụlọ ahụike ntà dịka nke dị oke mkpa maka ịgbasawanye ezi ahụ ike n’ ala Nigeria , ma kọwaa na gọọmenti steeti ahụ na- agbasi mbọ iji mee ka ngalaba na ọnọdụ ahụike ụmụafọ steeti ahụ kawanye mma , ma dụkwazie ọhanaeze ka ha tinye aka n’ imé ka nke ahụ pụta ìhè site n’ ịgba mbọ hụ na ngalaba ahụ na- agawanye n’ ihu n’ ime-ime obodo ha dị iche-iche .
Na ntụnye nke ya , ode akwụkwọ ukwu nke ụlọ ọrụ ' Anambra State Health Insurance Agency ' , bụ Dọkịta Simeon Onyemaechi , bụkwa nwa afọ obodo ahụ kwuru na e debànyego aha ụlọ ahụike ahụ , bụ ' Umudioka Primary Health Care Centre ' dịka otù n’ ime ụlọ ahụike a ga- eji wee mezupùta atụmatụ ọrụ ahụike ahụ gọọmenti steeti Anambra ji n’ aka , bụ ' Anambra State Health Insurance Scheme ' ọbụnadị dịka o kèlèrè ndị obodo ahụ maka ịrụchapụ ụlọ ahụike ahụ .
N’ okwu nke ha n’ otu n’ otu , onyeisi oche nchere oge n’ okpuru ọchịchị Awka South , bụ maazị Leo Nwụba na onye enyemaka pụrụ iche nye Gọvanọ Obianọ n’ ihe gbasaara ahụike , bụ maazị Okey Nwokike kọwara ya bụ ụlọ ahụike dịka nke magburu onwe ya na nke bịara n’ oge ya , ma dụọ ndị Ụmụdiọka ka ha na- agbaga n’ ebe ahụ maka ịnata ọgwụgwọ oge ọbụla ha nwèrè nsogbu ahụike , iji nweta ọgwụgwọ ọsọọsọ .
Owerre-Ezukala Emee Emume Ọkụka-Oriri Ji Ọhụụ , Chie Obianọ Echichi
Ịma mma nke ọnatarachi na omenala ndị Igbo pụtàrànnọọ ìhè ọzọ nso nso a , dịka ndị obodo Owerre-Ezukala dị n’ okpuru ọchịchị Orumba South nas steeti Anambra merùbèrè emume Ọkụka-Oriri Ji Ọhụụ , bụ mmemme iri ji ọhụụ ya kpọmkwèm nke ahọ 2019 .
Oke mmemme ahụ bụ nke weere ọnọdụ n’ ogige Ishishi , ma bụrụkwa nke dọtara ọtụtụ ndị ọrụ gọọmenti , ndị e ji okwu ha agba ìzù na steeti na imirikiti ụmụafọ obodo ahụ , ma ndị nọ n’ ụlọ ma ndị nọ n’ ụzọ ijè ; a nọkwàrà na ya wee nyegasịa echichi dị iche iche nyegara ụfọdụ ndị obodo ahụ na ndị ọzọ mepụtagòrò ihe dara ụda na ngalaba dị iche iche .
N’ okwu ya na mmemme ahụ , eze ọdịnala obodo ahụ , bụ Igwe Thomas Ogbonnaya bunyere Chineke ụkpa ekele maka idebe ha ndụ ogologo ahọ ọrụ niile wee ruo oge owuwe ihe ubi , ma kwuo na mmemme iri ji ọhụụ kwèsiri ka a na- akwanyere ya ugwu nke ukwu ma na- eme ya ahọ ọbụla n’ ihi na ọ bụ ụzọ pụrụ iche e si enye Chineke ekele maka ezi ọrụ ya n’ ahọ .
Ka ọ na- ekele ndị obodo ahụ maka otu ha siri jupùta n’ igwè maka oke mmemme ahụ , o kpèrè ekpere ka Chineke gaa n’ ihu ime ka ogologo ndụ , ahụike , ngozị na udo tọrọ àtọ gaa n’ ihu ịdịnyere obodo ahụ na ụmụafọ ya niile n’ ebe dị iche-iche ha nọ , na n’ ihe ọbụla ha na- eme .
Ọ gakwàzịrị n’ ihu kelee aka na- achị steeti Anambra , bụ gọvanọ Willie Obianọ maka ọtụtụ ihe ukwu dị iche iche ọchịchị ya meptagoro na ngalaba niile nke steeti ahụ , ọkachasị ezi agbam mbọ ya n’ itute na ịkwàdò njirimara na omenal Igbo , bụ nke ọ sị na ọ bụ ihe niile ndị a mèrè ha jiri nye ya echichi ha nyèrè ya ụbọchị ahụ dịka ' Ọbata-Obie Nke Mbụ n’ Owerre-Ezukala . '
N’ okwu ya oge ọ na- anabata echichi ahụ , gọvanọ Obianọ , nke onye nọchitere anya ya bụ onyeisi ọrụ oyibo na steeti ahụ , bụ Ọkaikpe Harry Ụdụ kelere ndị obodo ahụ maka echichi ahụ , bụ nke ọ kọwara dịka ihe mkpali mmụọ iji sị ya mere gaba , ma dụkwazie ha bụ ụmụafọ ka ha gaa n’ ihu n’ imesi omenala Igbo ike na ịkwàlite ya ka o weere ghara ịnwụ .
Na ntụnye nke ya , onye na- anọchite anya ọgbọ nta nkwado Orumba South n’ ụlọ ọgbakọ omebe iwu steeti Anambra , bụ Maazị Emmanuel Nwafọr kwuputara mkpa ọ dị na ndị ọbụla bụ ndị Igbo ga na- emesi omenala ha ike ma na- asụkwa asụsụ ha oge niile iji chekwaba ma nyefee ha n’ aka ụmụ na- eto eto .
Ndị ọzọ e nyere onyinye nkwanye ùgwù na mmemme ahụ gụnyèrè onyeisi oche nchere oge n’ okpuru ọchịchị Orumba South , bụ Maazị Raymond Onyegu ; onye enyemaka pụrụ iche nye Gọvaọ n’ ihe gbasaara mmekọrịta obodo , bụ Maazị Ogechukwu Ndụche , tinyere ụfọdụ ndị ọzọ .
E Guzobe Anyachebelu Dịka Onye Jigodi Ọkwa Ọkaikpe Ukwu Steeti Anambra
Aka na- achị steeti Anambra , bụ gọvanọ Willie Obianọ nọrọ ụbọchị Wenezdee wee guzobe Ọkaikpe Manasseh Anyachebelu dịka onye ga- ejidegodi ọkwa Ọkaikpe Nkwụmọtọ steeti ahụ ugbua .
Mmemme nguzobe ahụ bụ nke weere ọnọdụ n’ obi gọọmenti dị n’ Awka , ma bụrụkwa nke dọtara ndị isi ọchịchị steeti ahụ na ndị ọzọ e ji okwu ha agba ìzù na ngalaba dị iche iche .
N’ okwu ya dịka ọ na- eme mmemme nguzobe ahụ kpọmkwem , Gọvanọ Obianọ kọwara ọrụ ikpe dịka ọrụ dị oke mkpà , na nke chọrọ onye nwere ezi ọgụgụ isi na onye ñụjuru mmiri ara afọ n’ ihi ihe dị iche iche dị na ya , bụzị nke mere e ji eleru anya nke ọma tupu e guzobe onye ọbụla ịnọ n’ isi ya .
Ọ kpọkùzịkwàrà ma dụọ ya bụ nwa amadi ka o tinye ọkacha mma ya n’ ọrụ ahụ ma were ume na ike ya niile wee rụọ ya bụ ọrụ iji mepụta ihe dara ụda dịka maọbụ karịa ka ndị nke jịbụrụ ya bụ ọkwa n’ oge mbụ mèrè .
Nke a , dịka o siri kọwaa , ga- enye aka imezùpụta ezi ebumnobi ọchịchị nọ ugbua na steeti ahụ nwèrè iwètàrà ụmụafọ steeti ahụ ezi usoro ikpe mkwụmọtọ bụ ịgba .
Na nzaghachi , Ọkaikpe Anyachebelu kelere Chineke na isi ọchịchị steeti ahụ maka mbuli n’ ọkwa ahụ dị elu , ma kwekwazie nkwà na ọ ga- eji obi ya niile wee za ya bụ ọkpụkpọ òkù ma gaara steeti ya na ala Nigeria ozi n’ ogoogo ọhụụ ahụ , site n’ inye aka Chineke .
Anyị ga- echeta na ọ bụ Ọkaikpe Ijem Ọnwụamaegbu bụ onye jibụ ọkwa ahụ , ma bụrụkwa nwaanyị mbụ jigoro ya bụ ọkwa na steeti ahụ .
Ma ọ nọrọ na nso-nso a wee laa ezumike nka n’ ọrụ oyibo , dịka ọ gbàgòrò ahọ iri isii na ise , bụ oge e ji ala ezumike nka n’ ọrụ oyibo n’ ala Nigeria , nke mezịrị e jiri kpọlite Ọkaikpe Anyachebelụ , bụ onye kachara bụrụ isi ugbua n’ ogoogo ngalaba ikpe steeti ahụ ugbua .
Ndị dị iche iche sonyere na mmemme ahụ gụnyèrè ode akwụkwọ ukwu steeti ahụ , bụ Ọkammụta Solo Chukwulobelụ ; Ọkaikpe Ijem Ọnwụamaegbu ; onyeisi ndị ọrụ nyegara gọvanọ , bụ Maazị Primus Ọdịlị ; Kọmishọna ikpe nkwụmọtọ na steeti ahụ , bụ Dọkịta Uju Nwọgụ , tinyere ndị ọrụ ikpe na ya bụ steeti .
Ndị Ezinatọr Emee Ngagharị Iwe Banyere Óké Mbugharị Nhọpụta Ọchịchị
Igbo sị na ọ na- abụ nwata chọkarịa ara , e nyeghị ya , o mee ụñàrà ka ọha obodo wee tinye ọnụ .
N’ ịgbasò nke ahụ , ụmụafọ obodo Ezinatọr dị n’ okpuru ọchịchị Awka South nọrọ na nso-nso a wee mee ngagharị iwe bànyere otu ịsi ọchịchị obodo ahụ si ebugharị nhọpụta e kwesiri ịchịkọba maka ịhọpụta ndị ndu ọhụụ n’ obodo ahụ , bụ nke e bugharịgoro ọtụtụ oge .
Ngagharị iwe na ịkpọ ganị-ganị ahụ bụ nke ha buru wee gaa n’ obi gọọmenti dị n’ Awka , ma bụrụkwa nke ha jigasị ọtụtụ akwụkwọ e dere ihe dị iche iche na ya wee mee , nke gụnyere : ' Kwụsị nụ ibugharị ụbọchị nhọpụta anyị ' , ' Ezinatọr bụ obodo e jiri udo wee mara ' , ' Mee nụ ihe otu o sịrị kwesi ' , ' Gọvanọ Obianọ bụ ọkaibe ' ' Gọọmenti tinyere anyị ọnụ n’ okwu a ' na ọtụtụ ihe ndị ọzọ dị otu ahụ .
N’ okwu ya bànyere ngagharị iwe ahụ , onye duru ndị òtù ahụ wee bịa ya bụ ije , bụ Maazị Williams Ọnwụ kwuru na eze ọdịnala obodo ahụ na nwa amadi ahụ rịturu n’ ọkwa na nso-nso a dịka onyeisi ọchịchị obodo ahụ na- akpa nkàtà ka ha guzobere ha onye ọzọ dịka onyeisi ọchịchị obodo ahụ , bụ onye imirikiti ndị obodo ahụ achọghị maọbụ akwado iji ya bụ ọkwa .
Ya bụ nwa amadi , bụ otu n’ ime ndị ichie Igwe kọwara na ọ dịghị mma na n’ oge dịka oge a , na ụfọdụ ndị mmadụ ka na- agbaso usòrò ịmanye maọbụ iwere aka ike guzobe mmadụ n’ ọkwa ọchịchị , karịa ịgbaso usoro ọchịchị onye kwuo uche ya , ma mee ka a mara na ndị ahụ ebugharịala ya bụ nhọpụta ugborò atọ .
O kwukwàrà na o nweghị onye kọwaara ha ka nde Naịra iri anọ ahụ gọọmenti nyere ndị obodo ahụ ka ha wee họrọ ma rụọ ihe bụ mkpa ha siri wee gaa , ma kpọkukwazie gọọmenti steeti ahụ , nke Gọvanọ Obianọ nọ n’ isi ya ka ọ gbatara ha ọsọ ma tinye ọnụ n’ okwu ahụ , iji hụ na e mere ihe otu o siri kwesi ekwesi , ka udo wee chịa .
Na nzaghachi ya , onye enyemaka pụrụ iche nye Gọvanọ Obianọ n’ ihe gbasaara ọchịchị obodo na echichi ọdịnala , bụ Oriakụ Vera Okonkwọ kọwara Obianọ dịka nwoke hụrụ udo na ịdị n’ otu n’ anya , ma kwekwazie nkwà na ọchịchị ya ga- elebàra mkpesa ahụ anya iji hụ na e wetàrà ya bụ nsogbu n’ isi njedobe n’ usoro udo na n’ oge kwesiri .
O chetaara ha na gọọmenti Anambra na- agbaso usoro ọchịchị onye kwuo uche ya were eme ihe , ma kwe ha nkwà na a ga- agbasokwa ya bụ ùsòrò wee hazie nhọpụta ahụ n’ eleghị mmadụ ọbụla anya n’ ihu ; ọbụnadị dịka ọ dụrụ ndị ahụ ka ha jide iwe ha aka ma gaa n’ ihu ịbụ ndị na- eme ihe n’ usoro iwu .
Ụlọ Ọrụ FRCN Enyela Obianọ Nkwanye Ùgwù Maka Nkwado Mgbasa Ozi
Ụlọ ọrụ ' Federal Radio Corporation of Nigeria ( FRCN ) ' a mààrà dịka ' Radio Nigeria ' enyela aka na- achị steeti Anambra , bụ Gọvanọ Willie Obianọ nkwanye ùgwù maka ezi mmasị , ezi mmekọrịta na agbam mbọ ya n’ ịkwalite ọrụ mgbasa ozi .
Mmemme inye onyinye nkwanye ùgwù ahụ bụ nke weere ọnọdụ n’ obi gọọmenti dị n’ Awka , ma bụrụkwa nke dọtara ụfọdụ ndị selitere isi n’ ọrụ gọọmenti na ya bụ steeti , nakwa ndị isi ụlọ ọrụ Radio Nigeria , nke gụnyere onyeisi ụlọ mgbasa ozi Purity FM dị n’ Awka , bụ Maazị Uche Chukwuedo , onyeisi ngalaba akụkọ ụwa n’ ụlọ ọrụ ahụ , bụ Maazị Chris Obileri , na ụfọdụ ndị ọzọ .
N’ okwu ya oge ọ na- enyefe ya onyinye nkwanye ugwu ahụ n’ aka , onyeisi ụlọ ọrụ FRCN , bụ maazị Mansur Liman , nke onye nọchitere anya ya bụ onyeisi na- ahụ maka isi ngalaba ụlọ ọrụ ahụ na mpaghara ndịda-ọwụwa anyanwụ ala anyị dị n’ Enugu , bụ Maazị Ike Okere mere ka a mara na nke ahụ sò n’ otu n’ ime ihe ha jìrì merube mmemme ọgbụgba ahọ iri na atọ nke ụlọ mgbasa ozi Purity FM , Awka bụ nke weere ọnọdụ n’ ahọ gara aga .
Ọ kọwara na ezigbo ihe mgbanwè na mnwògharị nà- abata na steeti Anambra ugbua n’ okpuru ndu gọvanọ Obianọ , ọ kachasị na ngalaba nchekwa , ọrụ ugbo , mwulite ndị ntorobịa , ọnọdụ akụnụba , agụmakwụkwọ , na ngalaba ndị ọzọ dị iche iche .
Ọ gakwazịrị n’ ihu kwuo na gọvanọ Obianọ bụ enyi ndị ọrụ mgbasa ozi , ma kwupụtakwazie ezi njikere ụlọ ọrụ ' Radio Nigeria ' dị ịkwàlite ihe dị iche iche o mepụtagòrò , na ịgbasàa ozi banyere nke ahụ n’ ogoogo mgbasa ozi etiti , ya na ịgbasakwa ozi zuru oke banyere ihe gọọmenti ya na- eme n’ ime-ime obodo .
O jikwazịrị ohere ahụ rịọ ya doo ka rụzigharịa ụzọ ahụ gara n’ ụlọ mgbasa ozi Purity FM dị na Mgbakwụ n’ okpuru ọchịchị Awka North .
Na nzaghachi oge ọ na- anata ya bụ nkwanye ùgwù , Gọvanọ Obianọ , onye ọñụ jupùtàrà obi , kwupùtàrà na ọ na- arànyere ndị isi ọchịchị steeti ahụ nkwanye ugwu ahụ , ma kwuo na nke ahụ ga- enyere ya aka ma bụrụkwa ihe mwulite mmụọ , iji mee ka ọ rụsie ọrụ ike .
Ka ọ na- akọwa mgbasa ozi dịka ọ ngalaba dị oke mkpa ma nwekwa ọrụ bara uru o nwèrè ịrụ n’ ịkwàlite ezi ọchịchị na ezi ọnọdụ mmepe ; Gọvanọ kwukwàzịrị na ya ga- elebà anya n’ ihe dị iche iche ha kwùrù , ma jaa ndị ụlọ ọrụ Radio Nigeria ike , sị ha jide ka ha ji , ọ kachasị n’ ịgbasa ozi bụ ịgba .
Ọkụ Agbarikọọla Otu Ụlọ n’ Ụmụokpu Awka
Mkpu akwa dàrànnọọ n’ obodo Ụmụokpu dị n’ ikpuru ọchịchị Awka South na steeti Anambra , dịka ọkụ ọgbụgba dabìdòrò ma gbaa otu nnukwu ụlọ pịa-pịa .
Ya bụ oke ọkụ bụ nke a na- enyo ènyò na ọ bụ nsogbu sitere n’ ọkụ latiriiki kpàtàrà ya , ma bụrụkwa nke gbara ya bụ ụlọ gwòògwòò , tinyere ọtụtụ ngwongwo dị n’ me ya , nke gbúru nde kwùru nde Naịra .
Dịka akụkọ siri kọọ , ọ bụ obere nwaada Chinenye Igwedimma , dị ahọ iri na asaa chọpụtàrà na ọkụ ahụ na- agba oge ọ bàtàrà ka o jee ụfọdụ ozi n’ ụlọ ahụ , wee hụ na elu ụlọ ahụ na- akwàsị anwụrụ nke ukwuu ma bụrụkwa nke ọkụ na- ere pịataa ; o wee mee ngwngwa kpọtegodi ma kpọpụchaa ụmụaka atọ nọ n’ ime ụlọ ahụ arahụ ụra oge ahụ , tupu o tibezie mkpu ịgba àmà banyere ya bụ ọkụ ọgbụgba .
Nwaada Igwedimma gbakwara mbọ ka ike ya hà iji zọpụtasịa ụfọdụ ihe , dịka ọ na- akpọkù enyemaka ndị agbataobi na ndị ọrụ nsọnyụ ọkụ , bụkwa ndị bịara wee nye aka wee menyụọ ya bụ ọkụ , n’ agbanyeghị na ọkụ agbarikọchaala ụlọ ahụ na ihe niile bara urù dị na ya tupu ha bịaruo .
Ajọ ọkụ ọgbụgba ahụ mètụtara ndị niile bi na ya bụ ụlọ , bụ nke nwere ime ụlọ anọ , tinyere otu onye ọrụ ụlọ mgbasa ozi Anambra Broadcasting Service , bụ nwaada Blessing Uchendụ , onye ọ gbarikọrọ ngwongwo ya niile pịatàà , ya na asambodo na nzèré niile o nwètàgòrò n’ agụmakwụkwọ ya , malite n’ ogo prịama wee ruo n’ ogo mahadum ya .
N’ okwu ya bànyere nke ahụ , osote onyeisi ọchịchị obodo Ụmụokpu , bụ Maazị Chika Nwụzọr katọrọ ajọ ọdachi ahụ , bụ nke ọ kọwara dịka nnukwu ihe mwute , ọbụnadị dịka o kèlèrè Chukwu na ọ dịghị ndụ ọbụla a tụfuru n’ ihi nke ahụ , n’ agbanyeghị na ọ bụ eziokwu na o mebìrì ma bibiekwa ọtụtụ ihe bara oke úrù .
Na ntụnye nke ya , onye ji ọkwa ' Principal Fire Superintendent ' n’ ụlọ ọrụ nsọnyụ ọkụ na steeti Anambra , bụ Maazị Emmanuel Nzeh kwùrù na o siri ike mmadụ ịsị na ọ bụ ihe a maọbụ ihe a kpàtàrà ya bụ ọkụ ọgbụgba , n’ ihi na o nweghị okenye nọ n’ ụlọ mgbe ọ màlìtèrè , n’ agbanyeghị na akụkọ kọrọ na ọ bụ ka ọ gàchàrà nwa nkenke oge e jirì wèta ọkụ ka ya bụ ihe jiri malite .
Ya bụ ndị ajọ ọdachi ahụ dabìdòrò jìkwàzịrị ohere ahụ wee kpọkuo ma rịọ enyemaka gọọmenti , ndị òtu ọrụ obi ebere na ndị ọzọ bụ ndị aka jiṅakụṅka ha biko gbatara ha ọsọ enyemaka na iti aka n’ obi , n’ ihi na nke ahụ mètụtara ha n’ ụzọ dị iche-iche na n’ ebe ọ dị njọ .
Òtù Nzukọ Ụmụnna Etoola Obianọ Maka Ọrụ Mmepe Ya
Igbo sị na ọ na- abụ e tòó onye gburu ewu , ọ hụ ehi o gbuo .
Ka ọ dị taa , ndị òtù a maara dịka Nzukọ Ụmụnna etòóla aka na- achị steeti Anambra , bụ Gọvanọ Willie Obianọ maka ọrụ ọma ọ na- arụ na ihe dị iche iche o mepụtagòrò n’ ịkwàlite ezi ọnọdụ mmepe na ngalaba niile nke steeti ahụ .
Itò ya bụ agụ nwoke bụ nke weere ọnọdụ n’ ebe obibi gọvanọ dị n’ Amawbịa , oge ndị òtù ahụ gara kpọtụrụ ya .
N’ okwu ya banyere ya bụ njem ha bịara , onye ndu ndị otu ahụ , bụ Maazị Patrick Chidolue kọwàrà na ihe gbasaara nkwalite ọnọdụ mmepe na akụnụba Ndị Igbo so n’ otu ihe na- echu ndị òtù ahụ ụra , bụkwazị nke mere ha ji akwádo ịchịkọba otu nnukwu ọgbakọ na- abịa n’ ihu maka Ndị Igbo , bụ ebe a ga- anọ wee tinye okwu gbasaara nke ahụ ọnụ .
Ọ sị na ya bụ nnukwu ọgbakọ bụ nke ga- ewere ọnọdụ na steeti Ebonyi na nso-nso a , ma sịkwa na nke ahụ sokwa n’ otu n’ ime ihe ha jiri bịa ịkpọtụrụ ya , na ikele ya maka ọrụ dimkpa dị iche iche ọ rụpụtagoro dịka aka na- achị steeti Anambra .
O mere ka a mara na e guzòbèrè òtù ahụ iji tụpụta usoro kacha mma ndị Igbo ga- agbaso ruo ihe dịka ahọ iri ise , bụkwa nke ndị gọvanọ na- abata ọhụụ ga na- elegara anya were na- arụ ọrụ , ọbụnadị dịka ọ kọwara na ọmarịcha atụmatụ dị iche iche Gọvanọ Obianọ tụpụtara emeela ka ọtụtụ ụmụafọ Anambra bàta ụlọ ma wunye akụnụba ha na steeti ahụ , dịka ha siri chọpta site na njem ha bagidere kemgbe mkpụrụ ụbọchị ole na ole ha nọgoro na steeti , bụkwa nke ha siri na ya chọpụta na e nweela ọtụtụ ihe mgbanwè na agamnihu dị ukwu na steeti ahụ n’ ime ahọ ole na ole ugbua .
Ha kpọkuzịkwara ya ka o jisie ike n’ ọrụ n’ ihi ma dụọ ọtụtụ ụmụafọ Igbo nọgasị n’ ebe dị iche iche ka ha welata akụnụba ha ụlọ , iji kwalite mmepe obodo ha , n’ ihi na a na- esi n’ ụlọ mara mma wee pụba ama .
Na nzaghachi , Gọvanọ Obianọ , onye nabatara ndị otu ahụ n’ ụzọ pụrụ iche kèlèrè ha maka ịbịa kpọtụrụ ya , ya na ọmarịcha atụmatụ dị iche iche ha ji n’ aka iji kpọkọlọta Ndị Igbo ọnụ ka ha wee jikọọ aka ọnụ , tụkọọ arò ọnụ , ma rụkọọkwa ọrụ ọnụ dịka ụmụnne iji wee kwalite ọnọdụ ha na ọdịmma ha .
Òtù Nzukọ Ụmụnna bụ otu pụrụ iche e wepụtara maka ichepụta ụzọ a ga- esi kwalite mmepe na ọdịmma ndị Igbo , ma bụrụkwa nke nwere ọtụtụ ụmụafọ Igbo dị iche iche ñụjuru mmiri ara afọ nakwa ndị mepụtagoro ihe dara ụda na ngalaba ha dị iche iche dịka ndị so n’ òtù ahụ .
E Nyela Ndị Nkuzi Anambra Ọzụzụ Iji Usoro ICT Akwalite Mmụta n’ Awka
A kpọkuola ndị nkuzi na steeti Anambra ka ha bàgide n’ iji usoro ọgbara ọhụụ ICT were enye nkuzi ma na- akwàlitekwa ọnọdụ mmụta .
Oku a bụ nke a kpọrọ site n’ ọnụ aka na- achị steeti ahụ , bụ Gọvanọ Willie Obianọ n’ okwu ya na mmemme nchịkọta inye ọzụzụ were izu ụka atọ a chịkọbààra ndị nkuzi nọ na steeti ahụ banyere otu e si eji usoro ọgbara ọhụụ akwalite nkuzi ba mmụta , bụkwa nke weere ọnọdụ n’ ogige ' Teachers House ' dị n’ Awka bụ isi obodo steeti ahụ .
Gọvanọ Obianọ , nke onye nọchitere anya ya bụ Kọmishọna na- ahụ maka nkwàlite ndị ntorobịa na akụnụba ihe e ji aka emepụta , bụ Maazị Afam Mbanefo mere ka a mara na gọọmenti steeti ahụ nwere ezi mkpebi na mmasị ịkwalite ọnọdụ agụmakwụkwọ na steeti ahụ ka ọ bụrụ nke na- amị akpịrị , nke nọ n’ ogoogo mba ụwa nke dabara adaba n’ usoro ọgbara ọhụ e si akwalite mmụta , bụ E-education na E-learning , bụzị nke mere e jiri chịkọba ma hazie ya bụ nkụzi , nke e sitere na ya wee buru ụzọ nye ndị nkuzị ọzụzụ banyere nke ahụ .
Ọ kpọkuzịkwara ndị nkuzi ahụ ka ha jigidesie ihe ha mụtara ike , tinye ya n’ ọrụ ma were ya mepụta ihe a hụrụ anya n’ ebe o metụtara ịkwalite ọnọdụ nkuzi na mmụta n’ usoro ọgbara ọhụụ n’ ụlọ akwụkwọ ha dị iche iche .
N’ okwu nke ya , Kọmishọna na- ahụ maka agụmakwụkwọ na steeti ahụ , bụ Ọkammụta Kate Omenụgha chetaara ndị nkuzi ahụ na oge a dịghị anya , ndị nkuzi maara ka e si e ji usoro ọgbara ọhụụ dijitaalụ akwalite nkuzi na mmụta ga- anọchi anya ndị amaghị eme nke ahụ , ma ọ bụrụ na ha achọghị ịmụta n’ ihi na ụwa na- emezịkwa ntụgharị ugbua , bụzị nke mere o jiri dị mkpa na onye nkuzi ọbụla ga- amụta ma mara nke ekwz na- akụ n’ iji usoro ọgbara ọhụụ enye nkuzi .
Ka ọ na- etinye ọnụ n’ isiokwu ya bụ ọgbakọ ọzụzụ , nke bụ " Ịgbanwe Usoro Nkuzi Na Mmụta Na Ngalaba Agụmakwụkwọ Ka Ọ Dịzie n’ Usoro Ọgbara Ọhụụ Dijitaalụ , " Ọkammụta Omenụgha , kwuru na malitezie ugbua dịrị gaba na steeti ahụ , na ndị nkuzi ga na- ejizị usoro ọgbara ọhụụ ICT wee na- akwado ma na- ahazi nkuzi ha , ma kpọkuo ha ka onye ọbụla n’ ime ha jirikwa onwe ya maka ọrụ ahụ chere ha n’ ihu .
Na mbụ n’ okwu mmalite ya , ode akwụkwọ ọkpụtọrọkpụ n’ isi ngalaba ụlọ ọrụ steeti ahụ na- ahụ maka mmụta n’ ogoogo ntà , bụ Maazị Nwabụeze Nwankwọ kelere gọọmenti steeti Anambra , ndị isi ụlọakwụkwọ , ndị nkuzi na ndị òtù na ụlọ ọrụ dị iche iche jikọrọ aka ọnụ iji mee ka ya bụ ọzụzụ gaa siriri-werere , nke gụnyere ụlọ ọrụ Google , Zenox , na ' Bring It On Africa ' , ọbụnadị dịka ọ kpọkùrù ndị nkuzi ka ha ghara ịhapụ ya bụ ihe ha mụtara n’ ogologo oge ya bụ ọzụzụ ; kama ka ha tinye ya n’ ọrụ , maka ọdịmma ha , ọdịmma ụmụakwụkwọ ha nakwa ọdịmma steeti ahụ na ọdịmma ala Nigeria .
A Kpọkuola Ndị Nta Akụkọ Ka Ha Were Ọrụ Ha Kwàlite Mmepe Obodo
A kọwaala mkpa ọ dị na ndị nta akụkọ ga- eji ọrụ ha na ikike ha nwèrè dịka ndị mgbasa ozi wee kwalite ezi ọchịchị na ezi ọnọdụ mmepe tọrọ àtọ n’ ala Nigeria .
Nke a bụ isi sekpụ ntị ma bụrụkwa oku a kpọrọ na nnukwu ọgbakọ a chịkọbara site n’ aka otu ahụ jikọtara ndị ọrụ nta akụkọ n’ ala anyị a mààrà dịka ' Nigeria Union of Journalists ( NUJ ) , ngalaba ya nke steeti Anambra .
Ya bụ ọgbakọ mkpụrụ ụbọchị abụọ wèère ọnọdụ n’ ogige isi ụlọ ọrụ ndị òtù ahụ bụ ' Ezemo Press Centre ' dị n’ Awka bụ isi obodo steeti ahụ , ma bụrụkwa nke dọtara ndị dị iche-iche ọnụ na- eru n’ okwu na ngalaba mgbasa ozi , ndị ọrụ gọọmenti , ndị selitere isi na ngalaba mmụta , tinyere ọtụtụ ndị ọzọ e ji okwu ha agba ìzù .
N’ okwu ya dịka ọ na- agbape mmemme ahụ nke isi okwu ya bụ ( ma a sụgharịa ya ) ' Ọrụ Mgbasa Ozi Na Mmepe Obodo ' ; aka na- achị steeti Anambra , bụ Gọvanọ Willie Obianọ kọwara ndị nta akụkọ dịka ndị nwere ọrụ pụrụ iche na ọrụ dị ukwu n’ ịkwàlite mmepe obodo , bụkwa nke kwesiri nkwàdo , nke a na- apụghị ịgbakụta azụ ma ọ bụ rụọ ya n’ ụdị ' ọ chaa achaa , sị gbute , ọ chaghị acha , sị gbute ' n’ ihe ihe dị iche iche nke ahụ pụrụ iweta .
Aka na- achị achị bụ Obianọ , nke onye nọchitere anya ya bụ osotè ya , bụ Dọkịta Nkem Okeke kèlèrè ndị nta akụkọ ahụ maka ọrụ ha dị iche iche na steeti ahụ , bụ nke o kwùrù na o nyela aka n’ ọtụtụ ụzọ dị iche iche n’ ịkwàlite ọnọdụ mmepe steeti ahụ ; ma kwe nkwa na ọchịchị ya ga- aga n’ ihu ịrụkọ ọrụ ọnụ .
Ọ kpọkuzịrị ha ka ha welitekwuo aka n’ ọrụ , ọ kachasị n’ ụdị ime ka ụmụ mmadụ mara banyere atụmatụ dị iche iche gọọmenti ji n’ aka , na ọrụ dị iche iche ọ na- abàgide , ya na imekwa ka gọọmenti mara ọnụ mmiri okwu ụmụ mmadụ na ihe dị iche iche ha na- agabiga , bụ nke o kwuru na ọ ga- enye aka n’ ụzọ dị ukwu n’ ịkwalitekwu ọnọdụ mmepe steeti ahụ .
Na mbụ n’ ozi nnọ ya , onyeisi NUJ na steeti ahụ , bụ Maazị Emma Ifesinachi kèlèrè ọchịchị nọ ugbua na steeti ahụ maka nkwàdo ya nye ndi òtù ahụ na ọrụ mgbasa ozi na ya bụ steeti , ọbụbadị dịka o chètààrà ya na otu ahụ ka na- agabiga ụfọdụ ihe ịmà ika , ọ kachasị dịka o siri metụta ịgba ògìgè n’ isi ụlọ ọrụ ha ahụ , ya na idozi gburugburu ya bụ ụlọ ọrụ ka ọ dịrị ndị òtù ahụ mma iji ya mee ihe ha chọrọ ime ; ma kpọkuo ya ka ọ gaa n’ ihu n’ ịkwàdo ha , ọbụnadị dịka o kwèrè nkwà na ha ga- aga n’ ihu inye ọchịchị ya nkwado n’ ezi ụzọ ọbụla ha nwèrè ike .
Na ntụnye nke ya , onyeisi oche na mmemme ahụ ma bụrụkwa onyeisi ụlọ ọrụ ' Standard Organization of Nigeria ( SON ) ' n’ oge mbụ , bụ Maazị Ikem Odumodu kwuru na ọrụ mgbasa ozi na ndị nta akụkọ bụ a hụghị ebule ma sị elina dike n’ ihe gbasaara mmepe obodo , n’ ihi na o nweghị ka mmepe ga- esi were ọnọdụ ma ọ bụrụ na e nweghị mgbasa ozi , ma kpọkuzie ndị nta akụkọ ka ha were ya bụ nnukwu ikike ha nwere rụsie ọrụ ike n’ ịgbanwè ọnọdụ ala anyị na n’ ịkwàlite mmepe ya .
Na nkụzi ha n’ otu n’ otu , otu na- ewu èwu na ngalaba azụmahịa ma bụrụkwa onye ọnụ na- eru n’ okwu n’ ihe metụtara ọhanaeze , bụ Maazị Obiorah Okonkwọ , onye isiokwu nkuzi ya bụ ' Ọrụ Mgbasa Ozi , Usoro Ọchịchị Onye Kwuo Uche Ya , Na Mmepe Ala Nigeria ' ; na otu onye jibụrụ ọkwụ dịka onyeisi ngalaba ọmụmụ ihe gbasaara ndọrọ-ndọrọ ọchịchị na Mahadum Nnamdị Azikiwe dị n’ Awka , bụ Ọkammụta Frank-Collins Okafor kọwàra ndị nta akụkọ dịka ndị nke anọ n’ ogoogo usoro ọchịchị gọọmenti , ma e wezugachaa alaka atọ nke gọọmenti , bụ ngalaba isi ọchịchị , ngalaba omebe iwu , na ngalaba ikpe .
Ha leghàchìrì anya azụ n’ otu usoro ọchịchị ala Nigeria , ọnọdụ mmepe ya na ọrụ mgbasa ozi dị n’ oge mbụ na otu ọ dị taa , ma dụọ ụfọdụ ndị nta akụkọ na- eji maka ego wee kpùdo eziokwu ihu n’ ala ma ọ bụ busàá akụkọ abụghị eziokwu ka ha sepu aka n’ ime ihe dị otu ahụ n’ ihi na ọ na- emetọ ugwu dịịrị ọrụ nta akụkọ .
Ha nyekwazịrị ndụmọdụ ka ndị nta akụkọ na- etinye anya n’ ihe dị iche iche alaka atọ nke gọọmenti na- eme n’ ogoogo ọbụla ma na- enyochakwa atụmatụ ha nke ọma site n’ ikwuwàpụta okwu na inye ntuzi aka banyere otu a ga- esi mee ka ihe kawanye mma , n’ ihi na ọ bụ site n’ ụzọ dị otu ahụ ka hapụrụ isi kwalite mmepe obodo .
Na nzaghachi oge ọ na- elebà anya ma na- atụwa okwu àgbà na nkuzi ahụ e nyere na ya bụ ọgbakọ , onyeisi ụlọ ọrụ ' Anambra Newspapers And Printing Corporation ' bụ ụlọ ọrụ na- ebipụta akwụkwọ akụkọ National Light , Ka Ọ Dị Taa na Sportslight Xtra , bụ Maazị Chuka Nnabụife gbàrà akaebe na e nwegasịrị ụfọdụ ihe iche aka mgba dị iche iche onye nta akụkọ na- agabiga n’ ịrụ ọrụ ha , ma kwuo na ihe kwesiri ịdị na- echu onye ọbụla kpọrọ onwe ya onye nta akụkọ ụra bụ ka ọ ga- esi were ọrụ ya ahụ tụnye ụtụ nke ya n’ ịkwalite mmepe obodo .
O kpupùùru steeti Anambra okpu maka ime nke ọma n’ atụmatụ ' Millenium Development Goals ( MDGs ) ' , ya na otu o siri solitekwa nke ọma n’ imezùpute atụmatụ ' Social Development Goals ( SDG ) ' , ma kpọkuo ndị nta akụkọ steeti ahụ ka ha jisie ike n’ ọrụ ịkwalite mmepe tọrọ atọ site n’ ọrụ mgbasa ozi bụ ịgbà .
Mmemme ahụ bụ nke a nọrọ na ya wee nye ụfọdụ ndị mmadụ onyinye nkwanye ugwu , nke otu onye n’ ime ha bụ nwaanyị mbụ nwetara nzere dịka ọka mmụta n’ ihe ọmụmụ mgbasa ozi na mpaghara ọdịda-anyanwụ Afrịca niile , bụ Ọkammụta Stella Ọkụnna , onye kelere ndị òtù ahụ ma kpọkuokwa ha ka ha gaa n’ ihu ịdị na- arụ ọrụ ha n’ usoro iwe na- achị ọrụ mgbasa ozi ma na- enyochakwa akụkọ ha nke ọma tupuu ha amalite ifesa , iji belata mgbasa ozi adịgboloja , bụ nke o kwuru na ọ naghị enye aka n’ ụzọ ọbụla n’ ịkwàlite mmepe obodo .
A Kpọkuola Ndị Igbo Ka Ha Na- Akwàdo Ọdịnala Na Omenala Ọjị
A kọwaala ọjị dịka mkpụrụ osisi bara oke úrù , ma kọwaa mkpà ọ dị na Ndị Igbo n’ ụwa gbaa gburugburu ga na- echekwaba , na- akwàdo ma na- akwàlite nsọ , omenala , ọdịnala na ùgwù dịịrị ya bụ mkpụrụ osisi .
Òkù a bụ nke a kpọrọ site n’ ọnụ ótù onye Ụkọchukwu Oseburụwa , ma bụrụkwa Ọkammụta na ngalaba nkà ihe ọmụma na Mahadum Nnamdị Azikiwe dị n’ Awka , bụ Ọkammụta Bobachristus Umeọgụ na nkuzi pụrụ ichè o nyèrè na nnukwu ọgbakọ nkuzi Mahadum ahụ , nke a kpọrọ ' Unizik Inaugural Lecture , ' àgbà nke iri ise ya , bụkwa nkuzi nke isiokwu ha gbadòrò ụkwụ n’ ịkọwa ihe omimi dị n’ ọjị , ihe dị iche e jiri mara ya na ihe e ji ya eme n’ ala Igbo , dịka o siri metụta omenala na ọdịnala .
Ka ọ na- akọwa ọjị dịka mkpụrụ osisi nwere ntị , ike na nghọta , ọ gara n’ ihu mee ka a mara na ọjị abụghị mkpụrụ osisi nkịtị , dịka mkpụrụ osisi ndị ọzọ , kama na ọ bụ mkpụrụ osisi nwere mpụtara dị omimi , dịka nchọpụta nà nkwenye ndị Igbo siri dị , n’ ihi na e ji ya ekpe ekpere , jiri ya na- agọ ọfọ , jiri ya na- ekpe udo , ma werekwa ya na- eme ihe dị iche iche n’ usoro omenala na ọdịnala Igbo .
Ọkammụta Umeọgụ , onye bụkwa onye chọpụtara na onyeisi ' Igbo Village and Center for African Civilization ( IVACAC ) ' na mahadum ahụ mere ka a mara na e nwegasịrị ụdị ọjị dị iche iche , na ihe ọjị ọbụla a wara awa na- egosipụta ma na- akọwa , dịka mpempe ma ọ bụ íbé ole ọ gbara siri dị , ma kwuo na ndị Yoruba na- akọ ọjị akọ , ndị Hausa na- ata ya ata , ebe ndị Igbo na- agọ ya agọ , na- akwanyere ya ùgwù , ma jirikwa ya na- eme omenala na ihe dị iche iche , dịka ọ dị malite n’ okike ụwa .
Ka ọ na- akọwa ọjị dịka mkpụrụ osisi na- eweta udo , ịdịnotu na ọganihu , ya bụ Ọkammụta kwàrà àrịrị na nsọ ahụ dịịrị ọjị na ugwu ahụ ndị Igbo na- akwanyere bụzị nke na- anwụ anwụ n’ ụfọdụ mpaghara ala Igbo taa , n’ ihi na ọtụtụ ndị na- agbakụtazị nke ahụ azụ ma na- eleghàra ya anya , bụkwa nke ọ sịrị na ihe kpatara ya bụ na ụfọdụ ndị Igbo aghọtaghị ihe ya bụ mkpụrụ osisi pụtara na nkwenye ha , tinyere na ọtụtụ n’ ime ha mụtazịrị iñòmi omenala ndị mba ọzọ , wee bụrụzie ọmụta ọgbakarị .
Ọkammụta Umeọgụ , onye kwuru na ọjị nwere óké na nwúnyè , kpọkùzịrị ma dụọ ndị Igbo ka ha jigidesie ugwu na nsọ dịịrị ọjị ike , ma na- akwàlitekewa omenala na ọdịnala ọjị n’ ebe ọbụla ha nọ dịka ndị Igbo , ọbụnadị dịka ọ kọwara ọjị dịka ihe nwere ike ijìkọta agbụrụ na okpukperechi dị iche iche n’ ala Nigeria ọnụ .
N’ okwu ya bànyere nkuzi ahụ , onyeisi Mahadùm ahụ , bụ Ọkammụta Charles Esimone tòrò ya bụ nwa amadi nyere nkuzi maka otu o siri dọwaa okwu ahụ àgbà ma tọsaa ya n’ ụzọ ọ ga- ekwe nghọta nyere onye ọbụla .
Dịka ọ na- agba aka ebe na ndị Igbo na- asọpụrụ ma na- akwanyere ọjị ùgwù malite n’ okike ụwa , ọ kọwara ya dịka mkpụrụ osisi nwere ọtụtụ ihe mpụtàrà na nkwenye na omenala Ndị Igbo , nakwa mkpụrụ osisi nwere ike igbò nsogbu okpukperechi na agbụrụ na- ebì ala Nigeria aka ọjọọ , ma sịkwa na ọjị bara uru nke ukwuu n’ ebe ọnọdụ ahụike mmadụ dị .
Na ntụnye nke ha n’ ótù n’ ótù , odeakwụkwọ izugbe steeti Anambra n’ oge gara aga , ma bụrụkwa onye jiri aha otu ndọrọ-ndọrọ ' People ' s Democratic Party ' wee zọọ ọkwa Gọvanọ na steeti ahụ n’ ahọ 2017 , bụ Maazị Oseloka Ọbaze , na onyeisi Otu Sụbakwa Igbò , bụ Ọkammụta Pịta Ejiọfọ kwùru na ọ bụ naanị site n’ ịkọwara na ịkụziri ụmụ na- eto eto ka ndị Ndị Igbo ga- enwe ike isi ichekwaba akụkọ ntọala na omenala ha ma mee ka o guzosie ike , ọbụnadị dịka o kwùrù na ụdị nkuzi ahụ e nyere bànyere ọjị bụ nke kwesiri ka a na- eme ya na mgbe na mgbe iji mee ka ụmụ na- eto eto mụta ma ghọta ihe a na- ekwu .
N’ ozi ekele ya , onyeisi òtù ọrụ nhàzi nkuzi ahụ dị n’ aka na mahadum ahụ , bụ Ọkammụta Richard Ụwakwe kèlèrè ndị dị iche iche bịara sonye na mmemme ahụ , ma rịọkwazie onye ọbụla n’ ime ha ka o buru oziọma ahụ na ya bụ nkuzi wee bàá na mpaghara obodo ya dị iche iche , iji mee ka ya bụ mmụta gbasawanye .
Nigeria n’ Ọgbụgba 59 : Obianọ Ekwuwaala Ụbọchị A Mụrụ Zik Dịka Ụbọchi Ezumike
Igbo sị na okpueze na- adị mma n’ isi onye o rùrù , ma sịkwa na ùgwù na- adị mma ịkwanyere onye o kwèsìrì .
Ka ọ dị taa , gọọmenti steeti Anambra ekwuwaala na abalị iri abụọ na isii nke ọnwa iri na ótù ahọ ọbụla ga na- abụzị ụbọchị ezumike n’ iji kwanyere onyeisi ala mbụ chịrị Nigeria ùgwù , bụ Dọkịta Nnamdị Azikiwe lagoro mmụọ , dịka ọ bụ n’ oke ụbọchị ahụ ka a mụrụ ya bụ agụ nwoke a maara dịka Zik nke Afrịca .
Ọ bụ aka na- achị steeti Anambra , bụ Gọvanọ Willie Obianọ kwupùtàra nke a nso-nso a na mmemme ichèta ụbọchị ala Nigeria nweere onwe ya pụọ na ọchịchịndị ọcha , bụ nke weere ọnọdụ n’ ama egwuregwu Alex Ekwueme dị n’ Awka , ma bụrụkwa nke a nọrọ na ya wee merùbe ọgbụgba ahọ iri ise na iteghete nke ala Nigeria .
O tòrò ndụ nwa amadi ahụ na ezi agbambọ ya dịka onyeisi ala Nigeria , nakwa ihe dị iche iche o mepụtàgàsịrị malite n’ oge a na- alụ ọgụ ime ka ala Nigeria nwere onwe ya pụọ n’ aka ọchịchị ndị ọcha , ma sịkwazie na ihe ndị ahụ niile na ụdị oke mmadụ ahụ ekwesighị ka e chezọọ , gbakụta ha azụ ma ọ bụ leghàra ha anya , bụkwazị nke mere e jiri mapụta ụbọchị ahụ dịka ụbọchị ezumike n’ ịkwanyere ya ùgwù na iji tụgharị uche na ndụ ya na ihe o mepụtaara ala Nigeria .
Ka ọ na- agụpụta ozi onyeisi ala Buharị maka oke ụbọchị mnwere onwe ahụ , Gọvanọ Obianọ , onye jiri ụdị ejiji Maazị Azikiwe jìrì n’ ama egwùregwu Tafawa Belewa n’ ahọ iri ise na iteghete gara aga kwupụtara ezi olileanya o nwèrè na ala Nigeria ga- agabigacha ma nweta mmeri n’ ihe iche aka mgba niile a chere ya n’ ihu ugbua , ma ọ bụrụ na ụmụafọ Nigerie ga- ejikọ aka ọnụ wee kwàdo ma mee ka ezi ọchịchị guzosie ike .
Ọ gara n’ ihu kwuo na steeti Anambra na- agawanye n’ ihu ma na- emekwa nke ọma na ngalaba dị iche iche , ma a tụlee ya na steeti ndị ọzọ dị n’ ala Nigeria , nke mezịrị ka ya bụ steeti bụrụ ihe nlere anya nyere steeti ndị ọzọ , ma kwekwazie nkwà na ọchịchị ya agaghị ada mbà n’ iwètara ụmụafọ steeti ahụ ezi ọchịchị .
Oke mmemme ncheta ụbọchị mnwere onwe ahụ dọtara imirikiti ndị dị iche iche e ji okwu ha agba ìzù na ndị ọnụ na- eru n’ okwu na ngalaba niile nke steeti ahụ , nke gụnyere : Òsòtè aka na- achị steeti ahụ , bụ Dọkịta Nkem Okeke ; ọkaokwu ụlọ ọgbakọ omebe iwu steeti ahụ , bụ Maazị Uchenna Okafọr ; ọkaikpe ukwu steeti ahụ , bụ Ọkaiwu Ọnọchie Anyachebelụ ; odeakwụkwọ ukwu steeti ahụ , bụ Ọkammụta Solo Chukwulobelụ , Onyeisi oche òtù ndọrọ-ndọrọ ' All Progressive Grand Alliance ( APGA ) ' Maazị Victor Oye , tinyere ndị eze ọdịnala , ndị omebe iwu , ndị isi ụka , ndị ọkà mmụta na ọtụtụ ndị otu dị iche iche .
A nọkwara na ya bụ mmemme wee mee ịkwụ n’ ahịrị na ife aka bụ nke e mere site n’ aka ụmụ akwụkwọ na òtù ọrụ dị iche iche , tinyere egwu ọdịnala a gbara na ihe nkiri ndị ọzọ e mèrè , iji me ka oke ụbọchị ahụ zaa ahà a kpọrọ ya .
A mụrụ Dọkịta Nnamdị Azikiwe , bụ ezi nwa afọ steeti Anambra n’ abalị iri na isii nke ọnwa iri na otu ahọ 1904 , ma ọ chịrị Nigeria dịka onyeisi ala mbụ oge ya bụ ala nwerechara onwe ya pụọ n’ aka ọchịchị ndị ọcha ; ma ọ nwụrụ n’ abalị iri na otu nke ọnwa Méè ahọ 1996 .
Ofumelụ Achịkọbara Asọmpi Nkwàlite Mmụta n’ Ayamelụm
Oke ọñụ dara n’ okpuru ọchịchị Ayamelụm dị na steeti Anambra nso-nso a dịka otu nwa amadi ọrụ obi ebere na- echu ụra , bụ Maazị Alphonsus Ofumelụ nyèrè onyinye ego wee nyegara ụmụakwụkwọ dị iche iche nwetara nturu ùgò n’ asọmpị ọ chịkọbààrà ụmụakwụkwọ nọ n’ ogo sekọndịrị n’ ụlọakwụkwọ dị iche iche dị n’ okpuru ọchịchị ahụ .
Nnukwu mmemme ahụ bụ nke weere ọnọdụ n’ isi obodo okpuru ọchịchị ahụ , bụ Anakụ , ma bụrụkwa nke dọtara ọtụtụ ndị mmadụ selitere isi n’ okpuru ọchịchị ahụ nàkwà ndị okwu ha na- ada ụdà na ngalaba dị iche iche na steeti ahụ , nke gụnyere ndị ji ọkwa ọchịchị , ndị nkuzi na ndị isi ụlọakwụkwọ , ndị nne na nna , ụmụakwụkwọ na ọtụtụ ndị ọzọ , ndị bịara iji anya ha gbara ekeresimeesi .
N’ okwu ya na mmemme ahụ oge ọ na- enye onye tutere ùgò dịka ọkaibe n’ asọmpi ahụ ihe nrita ya , onyeisi oche nchere oge n’ okpuru ọchịchị ahụ , bụ Maazị Benjamin Onyeabọ kọwara mmụta dịka ihe dị oke mkpà n’ iwulite mmadụ na obodo , ma kpọkùzie ụmụakwụkwọ ụmụ na- eto eto , ọ kachasị ụmụakwụkwọ ka ha na- agbado anya ma na- etinyekwa uchu n’ agụmakwụkwọ ha oge niile .
O tòkwàzịrị nwa amadi ahụ kwadoro ya bụ asọmpi , bụ Maazị Ofumelụ , maka ịghọta oke mkpà ọ dị na a ga na- akwàdosi ọnọdụ mmụta ike n’ ihi oke uru nke ahụ ga- abara ụmụ mmadụ na obodo .
Ọ kpọkùzịrị ndị ọzọ bụ ndị aka ji àkụ n’ okpuru ọchịchị ahụ na n’ obodo dị iche iche ka ha ñòmie ụdịrị nzọụkwụ ọma ahụ , site n’ ịhazi ma ọ bụ ịkwàdo ụdị ọmarịcha ihe dị otu ahụ na mpaghara ha dị iche iche , n’ ihi na uru dị na ime ihe dị otu ahụ bụ nke ọnụ apụghị ịkọcha .
N’ okwu nke ya oge ọ na- enye onye gbara onye nke abụọ na asọmpi ahụ ihe nrita ya ; osote onyeisi oche nchere oge n’ okpuru ọchịchị ahụ , bụ Maazị Icheke Anịgbọgụ kọwara Maazị Ofumelụ dịka nwoke afọ ọma na onye jikwa akụnụba ya wee na- ejere obodo , ụmụ mmadụ na Chineke ozi , ma kpọkùkwazie ụmụakwkụkwọ ahụ tuuru ùgò ka ha ghara ịga rahụba ụra maka na ha nwetara mmeri , kama ka ha hụta ya dịka ihe mwulite mmụọ , iji gụsie akwụkwọ ha ike karịa , ma nwekwa ezi akparamagwa .
Ka ọ na- enye otu onye n’ ime mmadụ abụọ gbara ndị nke atọ ihe nrita ya , odeakwụkwọ ngalaba mmụta n’ okpuru ọchịchị ahụ , bụ Maazị Emmanuel Makwudo kelekwara Maazị Ofumelụ na ndị òtù ọrụ ya maka ya bụ ọmarịcha atụmatụ , ma kpọkuziekwa ụmụakwụkwọ ka ha were agụmakwụkwọ ha kpọrọ ihe , site n’ ịdị na- agụsi akwụkwọ ha ike , n’ ihi na ọ bụ site n’ ụzọ dị òtù ahụ ka ha pụrụ isi kwụghachi ya bụ nwa amadi maka afọ ọma ya , ma sikwazie n’ ụzọ dị òtù ahụ bàara onwe ha , ezinaụlọ ha na obodo ha úrù .
N’ ozi ekele ya , ya bụ agụ nwoke chịkọbara asọmpi ahụ , bụ Maazị Alphonsus Ofumelu , bụkwá onyeisi òtù ọrụ obi ebere ' Alphonsus Ofumelu Foundation ' mere ka a mara na ihe kpaliri ya ịbagide n’ ọmarịcha atụmatụ ahụ bụ iji tụnye ụtụ nke ha n’ ịkwàlite mmụta n’ ebe ụmụ na- eto eto nọ , ọ kachasị ndị na- eme ihe ọmụmụ nkà na ụzụ , arụmarụ , na mgbakọ na mwepù , nke nwa bekee kpọrọ ' Science , Technology , Engineering and Mathematics ( STEM ) . '
Ya bụ oke mmadụ , ọnye kwuru okwu site n’ ọnụ onye hụrụ maka nhazi asọmpi ahụ bụ Maazị Johnson Nweke tòrò ụmụakwụkwọ nwetara mmeri n’ asọmpi ahụ , ma kpọkuo ndị enwetaghị mmeri ka ha hụta ya dịka ihe ịmà aka , ma gazie gụsie akwụkwọ ha ike iji kwado onwe ha nke ọma maka àgbà nke asọmpi ahụ nke ahọ 2020 , n’ ihi na ya ekpebiela ịdị na- emezị ya kwà ahọ .
Maazị Ofumelụ , bụ ezi nwa afọ Umerum Ayamelụm bí na mbà Canada kwùrù na ịkwàlite ezi mmụta abụghị ọrụ dịịrị naanị gọọmenti , kama na ọ bụ oke ihe chọrọ njikọ aka na ntụnye ndị nnọrọ onwe , ma , o tòkwàzịrị ndị dị iche iche sonyere na mmemme ahụ .
Ọ dị mma nkọwàpụta na ọ bụ mmadụ abụọ gbàra ndị nke atọ n’ asọmpi ahụ , ma e nyechàrà ha abụọ ihe nrita zuru èzù n’ otu n’ otù na- abụghị nke e kèwàrà ekewa .
Ụmụakwụkwọ nwetara mmerị n’ asọmpi ahụ na ụlọakwụkwọ ha gụnyere : Maazị Peter Ọdịnaka Nwabunwanne sitere ụlọakwụkwọ ' Community Secondary School , Omor ' ( gbara onye nke mbụ ) ; Nwaada Anedo Rebecca sitere ụlọakwụkwọ ' Amikwe Community Secondary School , Ọmọr ' ( gbara onye nke abụọ ) ; Maazị Cornelius Onyibor sitere ụlọakwụkwọ ' Community Secondary School , Ịgbakwụ ' ( gbara onye nke atọ ) , tinyere Maazị Emmanuel Nwankwọ sitere ụlọakwụkwọ ' Mater Christi Secondary School , Ụmụmbo ' ( gbakwara onye nke atọ ) .
Ha nwètara ego ihe nrita dị N 50 , 000 , N 30 , 000 , N 20 , 000 na N 20 , 000 n’ otu n’ ótù n’ ótù , ma kelee ya bụ nwa amadi kwadoro asọmpi ahụ , kpekwazie ekpere ka Chineke gaa n’ ihu ịgọzi ya .
Obianọ Agbapeela Ụlọ Ọrụ Nsucha Osikapa Coscharis n’ Ịgbarịam
Oke ọñụ dara ụnyaahụ n’ Ịgbarịam dị n’ okpuru ọchịchị ' Anambra East ' nke steeti Anambra , dịka aka na- achị steeti ahụ , bụ Gọvanọ Willie Obianọ gbàpèrè ụlọ ọrụ ọhụụ nke Coscharis , bụ ebe a ga na- esuchapụta osikapa .
N’ okwu ya oge ọ na- agbape ya bụ ụlọ ọrụ , Gọvanọ Obianọ mere ka a mara na ụlọ ọrụ Cọscharis atụnyela ụtụ dara ụda n’ ịkwàlite ngalaba ọrụ ugbo steeti ahụ , bụkwa nke o kwùrù na ọ dabàrà adabà n’ atụmatụ ọchịchị ya ji n’ aka n’ inwògharị ngalaba niile nke steeti ahụ na ịkwàlite ọnọdụ akụnụba steeti ahụ , maka na mnwògharị ọrụ ugbo so n’ otu n’ ime ide anọ nke ọchịchị ya gbakwàsàrà ụkwụ were arụ ọrụ .
O mere ka a mara na ịgbape ya bụ ụlọ ọrụ nsucha osikapa , bụ nke a rụrụ site na njikọ aka steeti ahụ na ụlọ ọrụ Cọscharis , emeela ka ọnụ ọgụgụ ụlọ ọrụ nsucha osikapa dị na steeti ahụ dịzie asatọ , ma bụrụkawa ndị nwere ikike isuchapụta karịa tọn narị asatọ na iri anọ na iteghete , ma mekawazie ka a mara na ya bụ steeti ka nwère ohere na ezi ọnọdụ dị larịị maka ndị oji ego achị ego chọrọ ịbata ebe ahụ wunye akụnụba ha .
Mmemme ịgbape ụlọ ọrụ ahụ nwéré ikike isucha osikapa ruru metric ton otu narị puku na ụma iri abụọ , bụ nke dọtara ọtụtụ ndị iche iche sonyere na mmemme ahụ gụnyèrè onyeisi ụlọ ọba ego ala anyị , bụ Maazị Godwin Emefiele ; aka na- achị steeti Kebbi , bụ Gọvanọ Atiku Bagudi ; Minista na- ahụ maka ọrụ ugbo n’ ala Nigeria , bụ Alhaji Sabo Nanono , Ọkaokwu ụlọ ọgbakọ omebe iwu steeti Anambra , bụ Maazị Uchenna Okafor ; ndị eze ọdịnala , ndị omebe iwu , nakwa ọtụtụ ndị ọzọ e ji okwu ha agba ìzù n’ ala Nigeria na mpụga ya .
Ndị Òtù PAY Achịkọbarala Ndị Ntorobịa Ọgbakọ Nkuzi n’ Awka
A kọwaala mkpa ọ dị na ndị ntorobịa ga- amụta ọrụ aka ma mụtakwa usoro e ji achị ezi ọchịchị , dịka ihe ga- enyere ha aka ịbụ ndị ga- ewèta mgbanwe n’ ime obodo ha dị iche iche .
Ndị Ekwụlọbịa Arịọ Enyemaka Gọọmenti , Dịka Mbize Ụmụachịana Chighatara Azụ
Igbo sị na onye ọ na- eme omume omume na- ebe obube obube , ma sịkwa na ọnụ anaghn edere duu ma ihe ọ na- ata agwụghị .
N’ ịgbaso nke a , ndị obodo Ekwulọbịa , dị n’ okpuru ọchịchị Agụata na steeti Anambra akpọkuola gọọmenti steeti ahụ , nke Gọvanọ Willie Obianọ nọ n’ isi ya ka ọ gbatara ha ọsọ enyemaka na mbize Ụmụachịana , bụ nke chighatakwara azụ wee malitekwa ịkpa ike , tinyere ihe ndị ọzọ na- ebi obodo ahụ aka ọjọọ .
Oku a bụ nke a kpọrọ site n’ ọnụ onyeisi ọchịchị òbodo ahụ , bụ Maazị Emeka Madụabụchi n’ okwu ọ gwara ndị nta akụkọ n’ isi ụlọ ezumeezu ' Ekwulọbịa Peoples Assembly , ' bụkwa nke o sitere na ya wee mee ka a mara na ya bụ mbize achụpụla ihe karịrị mmadụ narị abụọ n’ ụlọ ha n’ oge gara aga .
O kwuru na ihe ahụ gọọmenti rụnyéré ebe ahụ iji kpàá mbize ahụ eze n’ oge gara aga emebisiela , nke mezịrị ka ya bụ mbize kawanye njọ ugbua ma bụrụziekwa ọnyà ọnwụ wee nyere ndị obodo ahụ na ndị agbatobi ha , tinyekwuoro na e nwèkwàrà ọtụtụ ebe ndị ọzọ dị iche iche mbize na- akpa ike n’ obodo ahụ , dịka mpaghara Ụla and Eziagụlụ .
Ọ kpọpụtasịrị ihe dị iche iche ndị obodo ahụ mègoro n’ onwe ha iji gbochie mbize ahụ ịgawanye n’ ihu , ma sịkwa na ha edeela akwụkwọ banyere ya bụ mbize , bụ nke a ga- agụpụta n’ ụlọ ọgbakọ omebe iwu steeti ahụ , site n’ aka onye na- anọchite anya ha n’ ebe ahụ , bụ Dọkịta Okey Okoye , ma kpọkuo gọọmenti ka ọ gbatara ha ọsọ enyemaka aka ọkụ aka ọkụ , iji wee gbochie ndị obodo ahụ ịbụ ndị gbara ọsọ n’ obodo ha .
N’ ihe gbasaara nsogbu ndị ọzọ na- adadìdo obodo ahụ , Maazị Madụabuchi kpọkùkwàrà gọọmenti ka ọ gbatara ha ọsọ enyemaka n’ ịrụ okporo ụzọ ahụ gara ụlọ ahụike ' Ekwulobia General Hospital , ' bụ nke o kwuru na ọ naghị ekwezị ọgịga ugbua , ọbụnadị dịka ọ rịọrọ Gọvanọ Obianọ ka o mezuo nkwà ahụ o kwèrè ha n’ oge gara aga na ọ ga- ebuli ya bụ ụlọ ahụike ọhaneze ka ọ bụrụzie ụlọ ahụike pụrụ iche , bụ ' Specialist Hospital '
O kwuru na ọtụtụ ihe kọrọ ụkọ n’ ụlọ ahụike ahụ , nke gụnyere enweghị ebe obibi ndị Dọkịta , ya na enweghị ndị na- ahụ maka anya na eze , ma chetara gọọmenti na o kwèrè nkwà o kwere ime ka ụlọ ahụike ahụ ka ọ nọrọ n’ ezi elu , tinyesikwuo ọtụtụ akụrụngwa n’ ọrụ , ma mekwa ka ọ bụrụ ụlọ ahụike ga- eso na nke atọ , ma e wezùga nke Awka na nke Ọnịtsha ; ma rịọkwazie ka o mezuo nkwa ndị ahụ iji kwalite ya bụ ụlọ ahụike na otu ọrụ si aga na ha .
Ka ọ na- ekele gọọmenti steeti ahụ maka inye ọrụ okporo ụzọ ụlọ ahụike ahụ a kpọ n’ ọnụ , ya na ụzọ ' Bishop Court , ' Maazị Madụabụchi rịọzịrị ka a malite ọrụ ma rụchapụ ụzọ ndị ahụ , ọbụnadị dịka ọ rịọkwara gọọmenti ka e doziekwa ụzọ Ihuọkpala—Ụmụchi-Agba—Abọgwume , ma rụọkwa nke Abọgwume—Ụmụchiana na nke Agba Eziagụlụ—Ụla Amalụfọr iji belata ' a gbakata a kwụsị ' na- adị n’ ebe Mgba-Èrègèdè Ekwulọbịa , bụ Ekwulọbịa Roundabouts
N’ ịga n’ ihu n’ ikèlè Gọvanọ Obianọ maka ịkpọlite ụfọdụ ụmụafọ obodo ahụ n’ ọkwa ọrụ dị iche iche ; Maazị Madụabụchi rịọkwàrà ya doo ka o chèta nwa afọ obodo ahụ oge ọbụla e nwèrè maka Kọmishọna n’ ọchịchị ya , n’ ihi na ndị obodo ahụ kwèsiri inwe Kọmishọna ; ma rịọkwazie ka o tinye ọkụ okporo ụzọ n’ ụfọdụ nnukwu okporo ụzọ dịgasị n’ obodo ahụ bụ ebe ụzọ adịbèghị .
O mekwara ka a mara na ọ dị ntị njọ na o nweghị ebe a na- aga mposi , ihe e ji ekpofù ahịhịa na ihe e ji asọnyụ ọkụ dị n’ ahịa Eke Ọhụụ Ekwulọbịa ahụ a rụrụ nso-nso a , nke nwere ọnụ ụlọ ahịa karịrị otu puku na narị asaa ; ma kpọkuo ya ka o nyere ha aka rụnyesie ihe ndị ahụ , n’ ihi na ndị bi na gburugburu ebe ahụ nọzị n’ ajọ ọnọdụ ibute ọrịa na ajọ ọnọdụ ahụ ike , maka ụkọ nke ihe ndị ahụ e ji akwalite ọnọdụ adịmọcha .
Banyere nsogbu ahụ na- adapụta n’ obodo ahụ n’ etiti eze ọdịnala obodo ahụ , bụ Igwe Emmanuel Onyeneka , na isi ọchịchị obodo ahụ , ya bụ onyeisi obodo rịọrọ Gọvanọ ka o tinye ọnụ n’ okwu ahụ , site n’ ịgwa ya bụ eze ọdịnala ka ọ gbahapụ iwu obodo ahụ nke ahọ 2010 , bụ nke o kwùrù na ya bụ eze ọdịnala jiri aka ya wee megharịa ma fànyè ihe dị iri iteghete na abụọ n’ ime ya , iji mee ya ka ọ ga- esi dịrị ya mma .
Ji Ọhụụ : Ndị Obosi Emeela Emume Obiọra
Oke ọñụ dara nnọọ n’ Obosi dị n’ okpuru ọchịchị Idemili North merùbèrè otu oke mmemme e jiri mara ha , bụ nke a kpọrọ Emume Obiọra nke ahọ 2019 , ma bụrụkwa nke ha na eze ọdịnala ha ji emerube mmemme mmalite igwupụta na iri ji ọhụụ n’ obodo ahụ .
Oke mmemme ahụ bụ nke weere ọnọdụ n’ ọgbọ Afọr Adike Obosi , ma bụrụkwa nke ndị ntorobịa obodo ahụ buru ụzọ were egwu ọdịnala gbagharịa na mpaghara ebe dị iche iche n’ obodo ahụ , iji mee ka ndị mmadụ mara maka ya , ma sikwa n’ ụzọ dị otu ahụ mee ka ebe niile kpòghara ọkụ , tupuu e wee malite ya bụ mmemme .
N’ okwu ya bànyere nke ahụ , eze ọdịnala Obosi , bụ Igwe Chidubem Iweka kọwara na ya bụ mmemme abụghị naanị oge iji kwanyere ji ùgwù dịka eze ihe a kọrọ n’ ugbo , kama na ọ bụkwa oge a na- eji egosipụta ịma mma nke ọnatarachi na omenala ndị Igbo , ma bụrụkwa oge ndị Obosi na- eji anọkọ ka ụmụnne , ma na- eme ka udo tọtọ àtọ gaa n’ ihu iguzosi ike na ya bụ obodo .
O mere ka a mara na ndị mbụ na ndị egede Obosi , bụ ndị nna nna ha hụtara mkpà ọ dị na ha mère ka oge emume Obiọra bụrụ oge e ji akwàlite udo na ịdịnotu , ịhụnanya nakwa ime obi nwanne , bụzị nke mere iwu ha jiri wee màchie mmadụ itinye aka n’ ihe ọbụla bụ ịkọ ọnụ ma ọ bụ ịlụ ọgụ n’ ụdị ọbụla , oge ọbụla a na- eme mmemme ahụ .
N’ okwu nke ya , aka na- achị steeti Anambra , bụ Gọvanọ Willie Obianọ kelere ndị obodo ahụ maka otu ha si esonyesi ike n’ ịkwàlite njirimara na omenala Ndị Igbo site n’ imerùbe mmemme dị iche iche e si na ya egosipụta ma na- akwàlite ịma mma nke ọnatarachi ndị Igbo , ma kpọkùkwazie ha ka ha jide ka ha ji .
O metụsịrị aka n’ ọtụtụ ige dị iche iche ọchịchị ya mepụtagòro n’ ime ka ngalaba niile nke steeti hụ bụrụ èji ama atụ , ma kpọkukwazie ndị Obosi ka ha na- àkwàdo eze ọdịnala n’ ezi ọrụ ya idu obodo ahụ , ọbụnadị dịka ọ kpọkùkwàrà ndị arụrụ ala , ndị ohi na ndị ọzọ na- ebute ala adịghị mma ka ha kwakọrọ ngwongwo ha pụọ na steeti ahụ , n’ ihi na ohere adịrịghị ha .
Na mbụ n’ ozi nnọọ ya , onyeisi ọchịchị ' Obosi Development Union ' ( ODU ) , bụ Maazị Ike Okolo mere ka a mara na mmemme Obiọra bụ omenala dịbara gboo n’ obodo ahụ , ma bụrụkwa nke na- echetara ha uru ọ dị , bụ ibikọ ọnụ n’ udo na n’ ịdịnotu dịka otu ndị , ma sịkwa na ya bụ mmemme bụkwa nwata tote o tokwuru , n’ ihi na ọ bụ n’ aka ndị nna nna ha ka o siri wee rute ha aka .
Oke mmemme ahụ bụ nke dọtara ọtụtụ ụmụ afọ obodo obosi , ma ọ nọ n’ ụlọ ma ọ nọ n’ ụzọ ije , bụ ndị sitere ebe dị iche iche wee bịa iji anya ha gbara ekeresimeesi , ma bụrụkwa nke a nọrọ na ya wee nabata , ma nye nkwanye ugwu nyegara ụfọdụ ndị mmadụ dị iche iche , nke gụnyere Minista ntà na- ahụ maka gburugburu , bụ Oriakụ Sharọn Ikeazọr , tinyere Oriakụ Uche Ekwunife , bụ onye na- anọchite anya ọgbọ nta nkwàdo Anambra Etiti n’ ụlọ omebe iwu sineeti , na ụfọdụ ndị ọzọ .
N’ okwu ha n’ otu n’ otu , Onoowu obodo Obosi , bụ Collins Anibọgwụ ; onyeisi oche òtù ' Nigerian Medical Association ' ngalaba ya nke steeti Anambra , bụ Dọkịta Ndụdị Mụọnagọ , tinyere onyeisi òtù ' Enyinwaanyị Obosi ' bụ Dọkịta Vivian Ọnwụekwe bùnyere Igwe Iweka maka ime ka Emume Obiọra na- agawanye n’ ihu ma na- ekpòwanye ọkụ karịa ka ọ dị na mbụ , ya na inwògharị ya ka ọ bụrụzie ihe nkwàlite njem nlegharị anya n’ obodo ahụ .
A nọrọ na mmemme ahụ wee gbaa egwu ọdịnala dị iche iche , nke gụnyere ùhìè na Ịkpọ Ọnụnụ ; ma nọrọkwazie na ya wee buoro eze ọdịnala ahụ ìhù site n’ aka ndị otu dị iche iche n’ obodo ahụ , nakwa ndị siri ebe dị iche iche bịa isonye na ya bụ oke emume .
Mbize : Gọọmenti Etiti Ekwe Nkwà Ịgbatara Anambra Ọsọ Enyemaka
N’ ihi ajọ ọnọdụ mbize ahụ na- ebi obodo dị iche iche aka ọjọọ ma na- emekwa mkpamkpa na mpaghara ebe dị iche iche na steeti Anambra ; gọọmenti etiti ekwela nkwà ịgbatara steeti ahụ ọsọ enyemaka aka ọkụ aka ọkụ n’ ebe dị iche iche mbize na- enye nsogbu .
Nke a bụ nke e kwupụtara site n’ ọnụ Minista ntà na- ahụ maka gburugburu n’ ala anyị , bụ Oriakụ Sharọn Ikeazọr , oge ọ gagharịcha ileta ebe dị iche iche mbize na akpa ike na steeti Anambra , bụkwa nke ọ bụ osote aka na- achị steeti Anambra , bụ Dọkịta Nkem Okeke dughàrịrị ya .
O kwuru hoohaa na ihe ọ hụrụ riri ya ọnụ banyere ebe dị iche iche mbize mebìsìgòrò na steeti ahụ , metere ndị na obodo nke ahụ metụtara ebere , ma kwukwazie na gọọmenti etiti ga- eme ihe bànyere nke ahụ n’ egbughị oge , iji mee ka ya bụ ajọ ọnọdụ gharazie ịgbasawanye maka na ọ na- abụ e gbubìghị ntutu n’ oge , ọ kwụọ ọhịa .
Ka ọ na- ekwupụta na ya ka ga- agagharị iletakwu ụfọdụ ebe ndị ọzọ dị iche iche mbize na- enye nsogbu na ya bụ steeti , Oriakụ Ikeazọr kwuru na gọọmenti etiti ga- amàlite ọrụ banyere nke ahụ , ma tinyegide ego na ya , na- eletakwa ya wee ruo mgbe a rụchara ha , iji hụ na ndị ji ya bụ ọrụ ngo rụrùrù ya n’ isi , ma rụọ ya nke ọma na otu o kwesiri .
Na ntụnye nke ya , osote aka na- achị steeti ahụ , bụ Dọkịta Okeke kwàrà arịrị na mbize ebibiela ọtụtụ ihe ma kparakwa ọtụtụ ala , n’ agbanyeghị na Anambra enweghị ụbara ala nke otu ahụ , ma sịkwa na gọọmenti steeti ahụ ga- ejìkọ aka ọnụ , ya na gọọmenti etiti , iji hụ na a rụchapụrụ ya bụ ọrụ ma kpàá mbize ndị ahụ eze n’ oge adịghị anya .
O mere ka a mara na ụfọdụ ihe kpatàrà mgbasawanye mbize n’ ụfọdụ ebe dị iche iche na steeti ahụ bụ otu ndị mmadụ si eme ihe ekwesighị ekwesi na mpaghara gburugburu ha , ma kọwaa mkpa ọ dị na ndị ndu obodo dị iche iche a ga- abagide n’ amụmà nkuzi ime ka ndị obodo ha dị iche iche mara ka e si echukwa ma na- echekwaba gburugburu , ma kwụsịzie ịdị na- ekpofù ahịhịa n’ ebe ekwesighị ekwesi , ọbụnadị dịka ọ dọkwazirị ndị Anambra aka na ntị ka ha kwụsị ime ihe dị òtù ahụ , n’ ihi na onye ọbụla e jidere ga- eji anya ya wee hụ ntị ya na- ejighị ènyò .
Ọ dị nchèta na mbize ebibiela ọtụtụ ihe na steeti Anambra , ma ka na- akpakwa ike n’ ọtụtụ mpaghara ebe dị iche iche .
Ọtụtụ ebe dị iche iche mbize na- akpa ike na steeti Anambra gụnyere Ebenatọr , dị n’ okpuru ọchịchị ' Nnewi South ' , Ụmụdim na Uruagụ dị na ' Nnewi North ' , Ire Obosi dị n’ Idemili North ' , Ụmụachịana dị n’ Ekwulọbịa , n’ okpuru ọchịchị Agụata ; Ụmụatụọra , dị n’ Enugwu-Ukwu , n’ okpuru ọchịchị Njikọka ; Ọmagba ' Phase-Two ' dị n’ Ọnịtsha ' North ' tinyere ọtụtụ ebe ndị ọzọ .
Ndị Omebe Iwu Anambra Anabàtala Ndị Isi Nchere Oge n’ Okpuru Ọchịchị 21
Ndị omebe iwu steeti Anambra nọrọ n’ ụbọchị Tuuzdee wee nyòchaa ma nabàta aha mmadụ iri abụọ na otu aka na- achị steeti ahụ bụ Gọvanọ Willie Obianọ zigaara ha ịbụ ndị isi oche nchere oge n’ okpuru ọchịchị iri abụọ na otu e nwèrè na steeti ahụ .
Ya bụ nnyòcha na nnabata ndị isi oche ahụ bụ nke weere ọnọdụ n’ isi ụlọ ọrụ omebe iwu steeti ahụ dị n’ Awka , bụkwa ndị e kwùrù na ọ bụ ọnwa atọ ka ha ga- eji ọkwa ahụ , nke e nwere ike imegharị ma ọ bụ gbatịnyekwuo ya , ma ha nọzùo .
N’ okwu ya banyere nke ahụ , ọka okwu ụlọ ọgbakọ omebe iwu steeti ahụ , bụ Maazị Uchenna Okafor kwuru na nnyocha na nnabata ndị ahụ gbakwàsàrà ụkwụ n’ ịkwàlite ezi ọchịchị ime-ime obodo na steeti ahụ , ma sịkwa na ndị ahụ bụ ndị e lerùru anya ma nyochaa nke ọma wee hụta ha dịka ndị tozùrù òkè iji ya bụ ọkwa .
Ọ kpọkùzịrị ndị ahụ ka ha gbado anya ma sonyekwa n’ ịkwàlite ezi atụmatụ mmepe Gọvanọ Obianọ ji n’ aka na steeti ahụ , ma leruokwa anya ka ọrụ si aga n’ okpuru ọchịchị ha dị iche iche , ọbụnadị dịka ọ gwàra ha ka ha tụpụtasịa ọmarịcha atụmatụ mmepe dị iche iche n’ okpuru ọchịchị ha ma sepukwa aka n’ ihe ọbụla nwere ike ịgbaghàchi aka elekere azụ na mmepe okpuru ọchịchị ha .
Ọ dụkwara ha ka ha ghara ime ihe ọbụla pụrụ ịkpụtọ ma ọ bụ tetọọ aha ha ma ọ bụ aha gọọmenti steeti ahụ .
N’ okwu ya n’ aha ndị òtù ya , onyeisi oche nchere oge n’ okpuru ọchịchị Idemili North , bụ Maazị Raphael Nnabụife kèlèrè ndị omebe iwu ahụ maka ịnabàta ha iji ọkwa ahụ dị oke elu , ma kwekwazie nkwà na ha agaghị agharịpụ ọchịchị steeti Anambra na ụmụ afọ steeti ahụ , kama na ha ga- arụ ọrụ nke ọma na n’ ikwesi ntụkwàsị obi .
Otu onye nọchitere anya ọgbọ nta nkwàdi Nnewi North n’ ụlọ ọgbakọ omebe iwu ahụ n’ oge gara aga , bụ Maazị Chukwudi Orizu , na osote ọka okwu ụlọ omebe iwu ahụ n’ oge mbụ , sò na ndị ahụ a nabàtara aha ha ịbụ ndị isi oche nchere oge n’ okpuru ọchịchị ha dị iche iche .
Operation Kpochapụ : Obianọ Ekwe Nkwà Ibunye Ndị Uwe Ojii Akụrụngwa Ọhụụ Echi
Igbo sị na ọ na- abụ a na- egbu awaị , ọ na- atọ ụtọ , a na- abachawanye ji , maka na ọ na- adị mma nke e mèrè mma kwòchaa , e mee ọzọ .
Ka ọ dị taa , aka na- achị steeti Anambra , bụ Gọvanọ Willie Obianọ ekwuwaala na echi ga- abụ nnukwu ụbọchị pụrụ iche na ngalaba ọrụ nchekwa steeti ahụ , dịka ọchịchị ya ga- agbape agba nke abụọ nke amụma ' Operation Kpochapụ ' ma bunyekwa ndị uwe ojii na ndị ọrụ nchekwa na steeti ahụ akụrụngwa ọhụụ bụ ịgbà , iji mee ka ọrụ nchekwa siwanye ike na ya bụ steeti .
Aka na- achị achị bụ Obianọ kwuputara nke a n’ ụlọ nkwari akụ ' Golden Tulip ' dị n’ Agụlụ n’ okpuru ọchịchị Anaọcha , oge ọ na- agbape nnukwu ọgbakọ ọzụzụ mkpụrụ ụbọchị anọ na- aga n’ ihu ugbua maka ndị na- ahụ maka mmekọrịta ọhanaeze na ndị uwe ojii na steeti iri atọ na isii e nwèrè n’ ala Nigeria , tinyere isi obodo ala anyị , bụ FCT Abụja , bụ nke a kpọrọ ' Police Public Relations Officers ’ Conference '
Dịka ọ na- akọwa na nchekwa ndụ na akụnụba so n’ ọrụ mbụ dịịrị gọọmenti ọbụla , Gọvanọ Obianọ kọwara ngalaba nchekwa dịka ngalaba dị oke mkpa na steeti , obodo ma ọ bụ ụlọ ọrụ ọbụla ; were ohere ahụ tòó ndị uwe ojii na ndị ọrụ nchekwa ndị ọzọ dị iche iche nọ na steeti Anambra maka ezi ọrụ ha ịhụ na e nwere ezi ọnọdụ nchekwa tọrọ àtọ .
Ọ nọkwàzịrị n’ ebe ahụ wee kwunwèé mkpebi ahụ na nkwà ahụ o kwèrè na ọchịchị ya ga- aga n’ ihu n’ ịkwàdo ngalaba ahụ , bụ nke mere o jiri goo ya bụ akụrụngwa ọhụrụ pụrụ iche site na Boston nke mba United States nke America , bụ nke o kwùrù na o nwebèghị steeti ma ọ bụ gọọmenti mba ọbụla na mpaghara ọdịda anyanwụ Afrịka goorola ụdị akụrụngwa ahụ .
Ọ kpọkuzịrị ndị mmadụ ka ha kwụsị ikwutọ ndị uwe ojii ma ọ bụ ịhụta ha dịka ndị ọjọọ , kama , ka ha were ha mere ndị enyi n’ ịrụ ezi ọrụ , n’ ihi na a ka nwekwara ọtụtụ ndị ezigbo mmadụ n’ ime ha , na- agbanyeghị na ụfọdụ ndị ọjọọ nọkwa n’ etiti ha .
Na mbụ n’ ozi nnọọ ya , onyeisi ndị uwe ojii n’ ala anyị , bụ Maazị Adamu Mọhammed kwuru na ebumnobi mmemme ahụ bụ iji nyegharịa ndị uwe ojii ahụ ọzụzụ ga- enyere ha aka n’ ịrụ ọrụ ha otu o siri zi ezi na n’ ikwesi ntụkwàsịobi , ma sikwazie n’ ụzọ dị otu ahụ kwalite ezi ọnọdụ nchekwa , ma mgbanwekwa otu ndị mmadụ si ahụta ndị ọrụ uwe ojii , ọbụnadị dịka ọ kpọkuru ha bụ ndị uwe ojii na- agabiga ọzụzụ ahụ ka ha were ohèrè ọma ahụ mụta ihe ga- abara urù ma kwàlitekwa ọrụ ha , ọ kachasị site n’ ịmụta usoro nzikọrịta ozi ọgbara ọhụụ .
Maazị Adamu , nke ọ bụ onyeisi ndị uwe ojii na- elekọta mpaghara ' Zone 9 ' Ụmụahịa , bụ Maazị Baba Tijani nọchitere anya kelere Gọvanọ Obianọ maka nkwàdo ọchịchị ya na- enye ndị uwe ojii na ọrụ nchekwa na steeti ahụ , ma kelekwa ya maka ikweta ka steeti Abambra búó ma lee ọbịa na nnukwu mmemme ahụ , bụkwa nke o kwuru na o nwebeghị gọọmenti ma ọ bụ steeti ọbụla na mpaghara ndịda-ọwụwa anyanwụ ala anyị megoro ụdị ihe dị otu ahụ ma ọ bụ búó ya bụ ọgbakọ kemgbe ahọ 1930 e jiri hibe ọrụ uwe ojii n’ ala anyị ; ọbụbadị dịka ọ kpọkùru ya ka o jide ka o ji .
Na ntụnye nke ya , onyeisi òtù ahụ jikọtara ndị nta akụkọ n’ ala anyị , bụ ' Nigerian Union of Journalist ( NUJ ) ' Maazị Christopher Isiguzo kpọrọ òkù ka a kwàlitekwuo ezi mmekọrịta dị n’ etiti ndị uwe ojii na ndị nta akụkọ n’ ala Nigeria , n’ ihi na nke ahụ ga- enye aka ịme ka ndị mmadụ mara ihe dị iche iche na- emegasị na gburugburu ha dịka o siri metụta ọnọdụ nchekwa , ma nyekwa aka belata ịgbasa ozi adịgboloja .
Ndị ọzọ sonyere na mmemme ahụ gụnyèrè onyeisi ụlọ ọrụ na- ahụ maka mmekọrịta ọhanaeze n’ ala anyị , bụ ' Nigerian Institute of Public Relations ( NIPR ) ' bụ Maazị Mukhtar Zubairu Sirajo ; onyeisi ndị uwe ojii na steeti Anambra , bụ Maazị John Abang ; ndị nnọchi anya òrụ agha ala anyị na òtù ọrụ nchekwa ndị ọzọ dị iche iche , tinyére ọtụtụ ndị ọzọ .
A nọrọ na mmemme ahụ wee nye Gọvanọ Obianọ nkwanye ugwu site n’ aka ndị uwe ojii ala anyị , iji sị ya jisie ike n’ ịgbà ahụ na- ada ụda ọ na- eti na ngalaba nchekwa steeti ahụ .
Asụsụ bụ e jiri mara ndi ma bụrụkwa nkụ dị na mba na- eghere .
mba nri .
Ọ bụ ahụghị ebule ma sị elina dike n’ ebe mkprịta ụka mmadụ na ibe ya dị .
Asụsụ ihe mbụ mmadụ jiri karị ibe yan ' elu ụwa .
N’ ala Igbo , asụsụ bụ omenala ; Asụsụ bụ ejiri mara Igbo ; asụsụ bụ nwata tote o tokwuru ; asụsụ bụkwazị ihe nketa , bụ nke sitere n’ aka ndi nna nna anyị ha wee rute anyị aka .
Onye amaghị asụsụ nọ ọdụ ka onye ọbara kọrọ n’ isi , maka na asụsụ bụkwa ndụ .
Ọzọkwa , onye enweghị asụsụ , aha ya efuona maka aha onye na- esite n’ asụsụ onye .
Ihe ndi a niile bụ eziokwu ma bụrụkwa ihe a gba n’ aka , bụ nke a na- ejighị enyo elele .
Mana ọzọ dịka ibe ya ma bụrụkwa eziokwu ghe anya oghe bụ na ya bụ ọkụ sitere n’ aka fere aka na- achọzị ịnyụ anyụ n’ ụbọchị taa maka na ndi e nyere ya bụ ogiri amaghịzị uru ogiri bara n’ ofe .
Ndi Igbo n’ ụbọchị taa na- agbakụtazị ya bụ asụsụ ha azụ ma chezọọ na ebe onye bi ka ọ na- awachi , na a naghịkwa aghara isi aka agba ụrịọm maka na ngwere ghara ukwu osisi , aka akpara ya .
Ọtụtụ n’ ime ha anaghịzịkwa enye ụmụ ha aha Igbo ma ya fọdụzie ịsụrụ ha ya bụ asụsụ , n’ ihi na ha chezọrọ na ọ bụ aha na asụsụ onye ka e ji ama ebe onye si .
Dịka ọ bụ ihe a na- ahutaghị n’ oge nke nna nna anyị ha , ọtụtụ ndi Igbo n’ ụbọchị taa apụghịzịkwa ịsụ asụsụ Igbo ogologo oge na- ejighị okeeke ọcha bụ Bekee wee gwaarụkọọ ya , ebe ụfọdụ na- pụghịdị ịsụ ya asụ ma ncha ma ya fọdụzie ide ya ede , ọkachasị ụmụ afọ Igbo ndi nọ n’ ụlọ akwụkwọ dị iche iche .
Onye ọbụla na- asụzị bekee , ka a ga- asị na ọ naghị anyụ nsị .
Ha wee chezọọkwa na ọkwa mba na- achị n’ olu n’ olu .
Ugbu a bụzịkwa oge a na- ahụta onye na- asụ Igbo dịka onye amaghị akwụkwọ ma ọ bụ onye esoghị n’ ihe a na- eme .
Ọbụnadị n’ ụlọ akwụkwọ ugbu a , ndi nkụzi jikwuzị bekee akụzị asụsụ Igbo n’ oge Igbo , ma na- ejikwa ụtarị pịapụ nwata akwụkwọ bụ onye Igbo mmụọ ọjọọ n’ anya maka na ọ sụrụ asụsụ ya oge ya na ụmụ afọ ibe ya na- akprị ụka .
Ndi be anyị , ọ bụ gịnị na- emezị ?
Ọ bụkwa onye tara anyị amosu a ?
Ọ bụ otu a ka ndi nna nna anyṅ ha siri megide asụsụ a wee rute anyị aka taa ?
Ndi Awụsa kwa na ndi Yoruba e si otu ahụ eme banyere asụsụ nke ha ?
Gịnị mezịrị na anyị achọghị ịkpọ nke anyị nke anyị , ka njiri mara anyị wee dịrị anyị ?
Ka anyị echezọọna na onye kpọọ ọba ya ọkpọkọrọ , agbataobi ewere ya kpoo ahịha ?
Ndi otu UNESCO ekwuona ma buo amụma n’ afọ 2012 na asụsụ Igbo ga- emi mmiri n’ oge adịghị anya .
Gịnị ka anyị na- eme banyere nke ahụ iji wee gbochie ya imezu ma meekwa ha ndi amụma ụgha na ndi ọnọ na ndo ahụ ọnwa ?
Kedụ ihe kpatara na anyị adịghịzị agụ ụmụ anyị aha uche dị n’ ime ya , dịka ndi gboo si eme , o wee bụrụzie aha éfù na aha nwa nkịta onye ọcha ka anyị mma ?
A na- ekwu na ọrịa ezughị oke , onye ịba a na- etokwu afọ .
A sị na onye sonyụọ ọkụ ya ọ nọrọ n’ ìsì , ma sịkwa na ụdọ nkwụ onye okechì tibie n’ opupe , ị mara na ụwa ya agwụsịala .
Gbaa mbọ ma tụnye ụtụ nke gị dịka ezi nwa afọ iji wee kwalite asụsụ Igbo , bụ isi sekpụ ntị na njiri mara na omenala ndi Igbo .
Ugbu a ka bụ oge .
Onye nwere ntị , ya nụ .
Onye a gwara okwe , a hụ ọzọ agwakwa ya .
Ma onye a gwara agwa ma ọ nụghị anụ , o mee emee ọ hụ ahụ .
Ndewonụ .
Anambra Ga- Arụcha Ụlọ Ezumeezu Ogoogo Mba Ụwa n’ Epùrè Ahọ Ọzọ—Obianọ
Igbo sị na ihe ji ọrụ bụ mmàlite na íké ọrụ , ma sịkwazie na ihe nara ọrụ bụ ọrụ .
Ka ọ dị taa , aka na- achị steeti Anambra , bụ Gọvanọ Willie Obianọ ekwuola na a ga- arụcha ụlọ ezumeezu ogoogo mba ụwà ahụ a na- arụ n’ Awka , n’ ime ọnwa Epurè ahọ na- abịa abịa .
Gọvanọ Obianọ kwuputara nke a oge ọ bàgìdèrè na njem nleta a kaghị àkà n’ ogige ọrụ ahụ iji mara ka ọrụ si aga n’ ebe ahụ , bụkwa nke ọ nọrọ na ya wee gosìpụta afọ ojuju ya bànyere ka ya bụ ọrụ si agawanye n’ ihu , nakwa ogoogo e ji arụ ya .
O mèrè ka a mara na ya bụ ụlọ ezumeezu ga- abàtanwu ọnụọgụgụ mmadụ ruru puku iri na ótù ma a rụchaa ya , ma sị na onye ji ya bụ ọrụ ngo kwùrù na a ga- arụcha ya n’ ọnwa Maachị ahọ ọzọ , mana ya onwe ya na- atụkwàsakwu ótù ọnwa na ya iji hụ na a rụsìrì ya bụ ọrụ ike ma meekwa ka ọ kwụrụ chịm karịa ka a tụrụ anya .
Ka ọ na- ekwupụta na o nweghị ụlọ ọbụla na mpaghara ndịda-ọwụwa anyanwụ ala anyị buru ibù ka nke ahụ gọọmenti steeti ahụ na- arụ ; Gọvanọ Obianọ gakwara n’ ihu kwuo na ya bụ nnukwu ụlọ ezumeezu ga- enye aka n’ iweta mmepe na n’ ịkwàlitèkwu ọnọdụ akụnụba steeti ahụ ma ọ bụrụ na a rụchaa ya , ma sịkwazie na ọrụ ga na- agawanye n’ ihu ebe ahụ wee rukwaa oge a rụchàpụrụ ya bụ ulọ .
Na ntụnye nke ya , Kọmishọna na- ahụ maka ewumewu ụlọ steeti ahụ , bụ Maazị Mike Okonkwọ kwuru na yaụ bụ ụlọ nwère ọtụtụ ihe a ga- eji ya na- eme ma ọ bụrụ na a rụchaa ya , dịka ọgbakọ izugbe , azụmahịa , mmemme agbamakwụkwọ , tinyére ọtụtụ ihe ndị ọzọ , ma sịkwa na ọ ga- enye aka ime ka ịma mma nke Awka bụ isi obodo steeti ahụ cháwàpụtakwuo , bụrụ eji ama àtụ .
Ọ kọwara na ya bụ ọrụ bụ nke e ji ogoogo mba ụwa were arụ , ma mee ka a mara na ọ ga- enye aka ịdọta ndị njem nleghaghị anya na ya bụ steeti ma kewapụtakwara ụmụafọ steeti ahụ ọtụtụ òhèrè ọrụ , ọbụbadị dịka ọ kpọkùrù onye ji ya bụ ọrụ ngo ka kapịa ya bụ ọrụ ọnụ n’ oge a tụrụ anya .
Ndị ọzọ sonyere na njem nleta ahụ gụnyèrè Kọmishọna na- ahụ maka ọrụ na steeti ahụ , bụ Maazị Marcel Ifejiọfọr , na ògbò ya nke na- ahụ maka nkwàlitè ndị ntorobịa na nkewàpụta akụnụba ihe e ji aka emepụta , bụ Maazị Afam Mbanefo .
Ọkammụta Ụzọchukwu Eguzobela Òtù Nkwàdo Agụmakwụkwọ , Bipụta Akwụkwọ Ọhụụ
Igbo sị na ọ na- abụ dike leghachi anya azụ ebe ọ malitere kpaba ike , ọ jaa onwe ya ike ; maka na ihe e mèrè mete ya mma na- adị mma ítò , tòté ya mma .
Ọ kpọtụrụ akpọtụ nnọọ ma zụọ azụọ n’ isi ngwụcha izu ụka gara aga n’ Ebenatọ dị n’ okpuru ọchịchị ' Nnewi South ' nke steeti Anambra , dịka nwa amadi mbụ n’ obodo ahụ na gburugbúrù ya ruru n’ ogoogo ọkammụta , bụ Ọkammụta Sam Ụzọchukwu mèrùbèrè oke mmemme atọ n’ otù ụbọchị , bụ mmemme ncheta ọgbụgba ahọ iri ise ya na oriakụ ya bụ Lọọlọ Grace Ụzọchukwu jìrì biri , mmemme igùzòbe òtù enyemaka nkwàdo agụmakwụkwọ , na mmemme iweputa akwụkwọ nkọwa onwe ọhụụ o dèrè bànyere onwe ya , bụ nke nwa bèkee kpọrọ ' autobiography ' .
Oke mmemme ahụ , bụ nke weere ọnọdụ n’ ụlọ obibi ọkammụta ahụ bụ nke dọtara imirikiti ụmụafọ obodo ahụ , nakwa ọtụtụ ndị ọzọ sitere ebe dị iche iche na steeti Anambra na mpụga ya , wee bịa ịsòrò ya na ezi na ụlọ ya ñụrịa .
Na nkenke okwuchukwu ya n’ òfùfè nrò pụrụ iche a chịkọbara bànyere mmemme ahụ , bụ nke weere ọnọdụ n’ ụlọ ụka ' St .
Matthew ' s Catholic Church ' dị n’ Ebenatọ ; onyeisi ụkà Katọliikì na Dayọsiisi Nnewi , bụ Bishọọpụ Ọdịlị Okeke kọwàrà alụmdinanwunye dịka ihe Chineke onwe ya jiri aka ya kwàdo , ma sị na ọ bụ ọnụnọ Chineke n’ ezinụlọ , ya na ntụkwàsị obi na nnagide n’ etiti di na nwunyè na- eme ka ezinụlọ na mbikọ nwoke na nwunye ya gaa nke ọma , dị n’ udo , ma nọtekwa aka .
Ọ sịkwazị na ọ bụ enweghị ihe ndị a n’ ezinụlọ na- eme ọtụtụ alụụdinanwunye ejighị anọte aka , wee kpọụ afọ n’ ala .
Ka ọ na- ekèle Chineke maka ndụ dị na nwunye ahụ na ụmụ ha , ya bụ nnukwu onyeozi Chineke kpọkùrù ha ka jisie ike n’ inwe ntụkwàsị obi na mmụọ nnagide , ọbụnadị dịka ọ kpọkùrù ọtụtụ ezinụlọ ka ha ñòmie ezi akparamagwa ndị ahụ , ma kwekwa ka Chineke wère ọnọdụ n’ ezinụlọ ahụ , iji mee ka alụmdinanwunye ha bụrụ sọ ụtọ ma nọtèkwa aka .
Oge ọ na- egbuchàpụrụ Ọkammụta Ụzọchukwu maka ogoogo o rùgòrò n’ agụmakwụkwọ nakwa ihe dị iche iche o mepụtagoro na ngalaba mmụta , Bishọọpụ Okeke bùnyèkwara ya bụ agụnwoke ụkpa ekele maka ịhụta mkpa ọ dị na ọ ga- enyeghàchikwa gburugburu ya , site n’ iguzobe òtù nkwado agụmakwụkwọ ahụ , iji nyere ndị enweghị onye ga- azụ ha aka ịga n’ ihu n’ agụmakwụkwọ ha , ọ kachasị n’ ogo mmụta dị elu .
Ọ kpọkùzịkwara ndị ọzọ bụ ndị aka ji àkụ ka ha ñomie ụdịrị ọmarịcha afọ òfùfò ahụ , site n’ iji akụnụba ha jeere Chineke na mmadụ ozi .
N’ okwu nke , oke mmadụ ahụ bụ isi a hụrụ kwaba okpu na mmemme ahụ , bụ Ọkammụta Sam Ụzọchukwu , bụkwa onye mbụ ruru n’ ogoogo ọkammụta na mpaghara Mbabese niile ( Ebenatọ , Ezinifite , Akwaihedị , Ọsụmenyi na Ụtụ ) kwùrù na ndụ ya niile jupụtara n’ akụkọ ọgbụgba àmà , ma e leghàchi anya ebe na otu o siri màlite .
O kelekwazịrị Chineke maka ihe ọ rụrụ na ndụ ya na ezinụlọ ya .
Dịka o siri kwuo , ihe abụọ kpaliri mmụọ ya o jiri guzobe òtù nkwado agụmakụkwọ ahụ , bụ nke ọ kpọrọ ' Prof .
Sam Uzochukwu Tertiary Education Foundation ' bụ ( 1 ) mmasị ya inyeghachi gburugburu ya , n’ ihi na ya onwe ya ritàrà úrù n’ ọtụtụ ohere agụmakwụkwọ n’ efù na enyemaka ndị ọzọ dị otu ahụ n’ oge nke ya , malite n’ ogo Praịma wee ruo ka ọ gụchara mahadum ya ; ya nà ( 2 ) mmasị ya iwechighàtà ùgwù na ọnọdụ dị ebube obodo ya bụ Ebenatọ nwèrè n’ oge mbụ , site n’ ịbụ obodo mbụ na mpaghara Mbanese ahụ nwere onye nkuzi a zụrụ àzụ , onye mbụ gụchara mahadum , dọkịta bekee , nakwa ọkammụta mbụ ( bụ ya onwe ya ) .
O mere ka a mara na ịkwàlite ọnọdụ mmụta abụghị naanị ọrụ dịịrị gọọmenti ma ọ bụ otù onye , ma kpọkuzie ndị ọzọ Chineke jiri akụnụba gọzie , ya na ndị òtù dị iche iche ka kwàdo ụdị ọmarịcha atụmatụ dị otu ahụ , iji mee ka ụmụaka maara akwụkwọ mana ha enweghị onye nkwàdo nwee ike ịgụ akwụkwọ , ọbụnadị ruo n’ ogoogo mahadum .
N’ okwu ọ gwàrà ndn nta akụkọ , nwa mbụ ọkammụta Ụzọchukwu , bụ Maazị Emeka Ụzọchukwu kọwàra nnà ya dịka agụnwoke , kọwaa nne ya dịka agụnwaanyị , ma sịkwa na ihe mmemme niile ahụ màgbùrù onwe ya , n’ ihi na nke ọbụla n’ ime ya nwèchàra ihe mmụta dị na ya .
Ka ọ na- akpọpụtasị ezi akparamagwa dị iche iche ọ mụtara site n’ alụmdinanwunye nne na nna ya kemgbe ahọ ole gara aga , Maazị Ụzọchukwu kwere nkwà na ya ga- eso nzọ-ụkwụ ha , ma gosipụtakwa ezi olileanya o nwere na bụ òtù nkwado agụmakwụkwọ ọhụụ nna ya gùzòbèrè ga- ehi ụdụ , mịta mkpụrụ a tụrụ anya n’ aka ya , ma nwekwa ezi mmetụta zuru òkè na ndụ ụmụ mmadụ nakwa mpaghara ahụ niile , dịka ọ bụ ebumnobi e jiri guzobe ya .
Tupuu ụbọchị mmemme ahụ kpọnkwem , e buru ụzọ chịkọbara ndị ntorobịa sitere mpagara ime ogbe dị iche iche n’ Ebenatọ asọmpi egwu ekere n’ aha ọkammụta Sam Ụzọchukwu , bụkwa nke ndị mpaghara Uhuala nwetara mmeri na ya , site n’ iji ọkpụ atọ wee gbalaa ndị Amakọm ikè elu , we sịkwa ha ladị mma , oge ha gbara egbe buru ọ laa .
Dịka akwụkwọ nkọwa onwe ọhụụ ahụ , nke a kpọrọ ' A Single Palmnut ' siri kọwaa , a mụrụ Ọkammụta Samuel Udeziligbo Ụzọchukwu nye Maazị Alfred na Elizabeth Ụzọchukwu n’ ahọ 1940 .
O deela ma bipụta ọtụtụ akwụkwọ dị iche iche , ma jiekwa ọtụtụ ọkwa , ma na ngalaba mmụta ma na ngalaba ndị ọzọ dị iche iche .
Ọba Akwụkwọ Anambra Na SSDO Emerùbe Ụbọchị Nwata Nwaanyị Na Mba Ụwa
A kọwaala mkpà ọ dị ịkwàlite ụmụaka nwaanyị ịgụ akwụkwọ nke ọma , ma kpọkwa òkù ka e bèlata otu e si emekpà ụmụaka nwaanyị ahụ na otu e si akpchapụkwa ha n’ akụkụ .
Nke a bụ isi sekpụ ntị ma bụrụkwa okwu a kpụ n’ ọnụ dịka ọba akwụkwọ steeti Anambra bụ ' Prof .
Kenneth Dike Central E-Library ' dị n’ Awka , na ụlọ ọrụ ' South Saharan Social Development Organization ( SSDO ) ' sonyeere mba ụwa n’ imerùbè mmemme ụbọchị nwata nwaanyị , nke ahọ 2019
N’ okwu ya na mmemme ahụ , bụ nke weere ọnọdụ n’ ụlọ akwụkwọ ' St .
Augustine Secondary School , Umuoba-Anam ' n’ okpuru ọchịchị ' Anambra East ' nke steeti Anambra ; onyeisi ọba akwụkwọ Kenneth Dike , bụ Dọkịta Nkechi Udeze kọwara ụbọchị ahụ dịka ụbọchị òtu mba ụwa bụ ' United Nations ' mapụtara iji wee merube ncheta nwata nwaanyị , iji kpọọ òkù ka a na- enyekwu ha ohere ọma n’ ezi ihe ọbụla dịka e nyere ibe ha , nakwa iji kpọọ òkù ka e belata otu e si emekpa ha ahụ n’ ihi nwaanyị ha bụ , ya na iji nyekwara ha aka iru ogoogo ha chọrọ iru n’ obodo na na ndụ ha .
Ka ọ na- akọwa na oge agafeela mgbe ọba akwụwkwọ ọhaneze bụ naanị ebe a na- anọ agụ akwụkwọ ; Dọkịta Udeze gara n’ ihu kpọpụtasịa ọtụtụ ụzọ dị iche iche ya bụ ọba akwụkwọ ọhaneze si enyere ndị ntorobịa aka n’ oge ugbu a , ọkachasị ndị nwaanyị , ma kọwaa na ihe ndị ahụ niile bụ iji kwado ha nke ọma ma nyekwa ha òhèrè ịbàra onwe ha na obodo ha úrù , ruokwa ogoogo ịkwụrụ onwe ha .
Ọ kpọkùzịrị ụmụaka nwaanyị ka ha kwete na ha pụrụ imepụta ihe dara ụdà , ma nwekwa ezi mkpebì na nkwenyesi ike na ha pụrụ iru ogoogo ọbụla ha chọrọ ịru , na- agbanyeghị nwaanyị ha bụ .
Ọ dụkwàra ha ka ha ghara ikwe ka onye ma ọ bụ ihe ọbụla gbochie ha ịgawanye n’ ihu n’ agụmakwụkwọ ha ma ọ bụ n’ ihe ọbụla ha na- eme , n’ ihi nwaanyị ha bụ ; n’ ihi na ọ bụ site na nke ahụ ka ha pụrụ isi bụrụ ihe chi ha deere ha ịbụ , ma guzosiekwa ike ime ihe ukwu .
N’ okwu nke ha n’ otu n’ otu , mmadụ abụọ sitere ụlọ ọrụ ' South Saharan Social Development Organization ' bụ Ọkaiwu Mariam Aneke na Ọkaiwu Nkem Awachie kwuru na nwata nwaanyị ọbụla kwèsiri ka e nye ya ezi òhèrè ọma ga- enyere ya aka imezupụta akaraka ya n’ ụwa , ma katọọkwa otu e si akpachapụ ụmụaka nwaanyị n’ akụkụ na- emekpàkwa ha ahụ site n’ ịkwụsị ọtụtụ n’ ime ha ịgụ akwụkwọ , ma ọ bụ site n’ ịkwànye ha n’ ịlụ di n’ erughị eru , ebe ibe ha ndị nwoke nọ n’ ụlọ akwụkwọ .
Ha kwùrù na nke ahụ na- emebi ọganihu ụmụaka nwaanyị dị otu ahụ , na- ebikwa ọdịnihu ha aka ọjọọ , ma kpọọ òku ka a kwụsị ya .
Ka ọ na- tụrìsi isiokwu nke mmemme ahụ n’ ahọ a , bụ " Girl Force : Unscripted and Unstoppable " nke pụtara " Ikike Nwata Nwaanyị : Edeghị Ede Na Akwụsịghị Akwụsị " onye nhazi ihe mmemme n’ ụlọ ọrụ ' Development Initiative For Technology and Empowerment ( DEVITEM ) ' bụ Oriakụ Ngọzị Osuchukwu chetaara ụmụaka nwaanyị ahụ na ikike ha nwere nakwa ihe ha pụrụ ime enweghị njedobe , ma kpọkuo ha ka ha kwenye n’ onwe ha ma kwerekwa nà mmadụ ọbụla abụghị ịkwụsị ha maọbụ were aka ya deere ha ihe ha ga- abụ na ndụ , beere sọ na ha onwe ha o jiri ka ha wee kwụsị onwe ha .
Ọ dụkwazịrị ha ka ha tinyesie uchu ike n’ agụmakwụkwọ ha ma mụọkwa ụfọdụ ọrụ aka dị iche iche ga- enyere ha aka ịkwụrụ onwe ha , n’ ihi na ọ a n’ ọ bụ site n’ ịdabèrè na mmadụ ibe ha ka ọtụtụ n’ ime ha na- esi ama n’ ọnyà ma ọ bụ daba n’ aka ndị ọjọọ .
Na ntụnye nke ya , onyeisi nhàzi òtù " KIFDAYE Development and Youth Empowerment Initiative Awka " bụ Maazị Chukwuma Chukwura mere ka a mara na ụmụnwaanyị nwèrè ọtụtụ ihe ha pụrụ ịtụnye na mmepe obodo , ma e lekwasị anya n’ ihe ọtụtụ n’ ime ha mepụtagoro , ọbụnadị dịka ọ dụrụ ụmụaka nwaanyị ahụ ka ha ghara ikwe ka ihe ọbụla gbochie ha ịga n’ ihu maọbụ ịgụ akwụkwọ .
Mmemme ahụ dọtara ụmụakwụkwọ nwaanyị sitere ụlọ akwụkwọ kọleeji iri dị n’ okpuru ọchịchị Anambra East , ma bụrụkwa nke a nọrọ na ya wee nye ọtụtụ nkụzi n’ isiokwu dị iche iche , ọ kachasị nkuzi gbasaara adịmọcha n’ ahụike , bụ nke e nyere site n’ aka otu onye ọrụ ahụ ike , bụ oriakụ Geraldine Ikenwa , sitere ụlọ ahụike Mahadum Chukwuemeka Ọdụmegwu Ojukwu dị n’ Amakụ Awka .
Obianọ Anabata Ndị Nkuzi Na Ụmụakwụkọ Tuuru Ùgo n’ Asọmpi
Igbo sị na- abụ e too onye gburu ewu , ọ hụ ehi , o gbuo .
N’ ịgbaso nke a , aka na- achị steeti Anambra , bụ Gọvanọ Willie Obianọ nọrọ na nso-nso a wee nabata ndị nkuzi ahụ sitere steeti Anambra , bụ ndị nwetara nturu ugo dị iche iche n’ asọmpi a chịkọbara na mmemme ncheta ụbọchị ndị nkuzi na mba ụwa , nke ahọ 2019 , bụ nke a chịkọbara n’ Abụja .
Mmemme nnabata ahụ bụ nke weere ọnọdụ n’ ọgbakọ isi ọchịchị steeti ahụ , bụ nke e mere ụbọchị Mọnde n’ obi gọọmenti dị n’ Awka , bụ isi obodo steeti ahụ .
N’ okwu ya oge ọ na- anabata ndị ahụ na ihe nrita ha buru bata , Gọvanọ Obianọ kọwara na obi dị ya ụtọ nke ukwuu nà nkwàdo ọchịchị ya na- enye ụlọakwụkwọ dị n’ ime-ime obodo na steeti ahụ na- amịta ezi mkpụrụ a tụrụ anya , ma kelekwazie Kọmishọna na- ahụ maka agụmakwụkwọ ntà na steeti ahụ , bụ Ọkammụta Kate Omenụgha nakwa ụlọ ọrụ " Anambra State Post-Primary Schools Service Commission " na nke " Anambra State Universal Basic Education Board " maka ezi agbambọ ha ; kpọkuokwa ka ha jisie ike .
O kwekwàzịrị nkwà na gọọmenti ya ga- aga n’ ihu n’ ịkwàdo ngalaba mmụta na steeti ahụ iji gaa n’ ihu na- emewanye nke ọma , ọbụnadị dịka o gbuchapụkwààra ndị nkuzi ahụ nwetara mmeri , ya na ndị duru ha wee gaa ya bụ asọmpi .
N’ akụkụ nke ya , Kọmishọna Omenụgha mere ka a mara na ihe nrita na nkwanye ùgwù ahụ bụ iji merùbe ndị nkuzi na ụlọakwụkwọ dị iche iche mere ka ihu ọchị waa steeti ahụ , ma kelekwazie Gọvanọ Obianọ maka ezi nkwàdo ya na ịgba dị iche iche na- ada ụda ọ na- eti na ngalaba mmụta steeti ahụ .
O kwekwazịrị nkwà na ngalaba mmụta ga- aga n’ ihu n’ ime ka ihu ọchị na- awa steeti ahụ oge ọbụla .
Ndị Nkụzi sitere Anambra nwetara nturu ugo na ngalaba anọ na ya bụ mmemme , ma burukwa iko , obere ụgbọala na ụgbọala bọọsụ wee bata .
N’ okwu dịkwa ka ibe ya , Gọvanọ Obianọ nọkwara na mmemme ahụ , wee nabata ụmụakwụkwọ tuuru ùgò n’ agbà nke iri ise na asatọ , nke asọmpi nrụrịta ụka ụlọakwụkwọ dị iche iche n’ ala anyị , bụ nke a kpọrọ ' Presidential Schools Debate ' .
Nke ahụ bụkwa ugboro anọ ụmụakwụkwọ steeti Anambra na- eturu ùgò dịka ọkaibe n’ asọmpi ahụ .
Ọkụ Agbaa Ọnịtsha Pịatàà Dịka Ụgbọala Bu Mmanụ Dara , Gbagwòó
Anyammiri gbara ka íju ụnyaahụ na mpaghara ebe dị iche iche n’ Ọnịtsha dị na steeti Anambra , dịka otu nnukwu ụgbọ òlòko bu mmanụ ụgbọala darà wee gbagwòó , binwurukwa ọkụ ma gbaa ọtụtụ ebe na ọtụtụ ihe pịa pịa .
Ajọ ọkụ ọgbụgba ahụ bụ nke malitere na mpaghara Upper Iweka , bụ ebe ya bụ ebelebe nọrọ wee gbuo , tupuu ọ wee gbarazie nwusàba n’ ebe ndị ọzọ dị iche iche .
Dịka onye ọnọ mgbe o mere siri wee kọọ , ebe dị iche iche ọkụ ahụ metụtara gụnyere ọdụ ahịa dị iche iche dị n’ ime ahịa Ọchanja , isi njìkọ ụzọ Menax , bụ ' Menax Junction ' , Ọgbọ Akwụkwọ , ọdụ mmanụ ụgbọala dịgasị nso n’ ebe ahụ , ụlọ obibi ndị mmadụ , tinyere ụfọdụ ebe ndị ọzọ .
N’ okwu ya oge Ka Ọ Dị Taa kpọtụụrụ ya bànyere nke ahụ , onye na- ahụ maka mmekọrịta ọhaneze na ndị uwe ojii na steeti Anambra , bụ Maazị Mọhammed Harụna kwètèrè na ya bụ akụkọ bụ ihe mere eme n’ ezie , ma kwukwazie na a ka na- eme nnyocha bànyere ya bụ ajọ ọdachi .
Ya bụ ọkụ bụ nke gbàra ọtụtụ áwà , ma bụrụkwa nke tinyere ọtụtụ ndị mmadụ na nsogbu na n’ ọnọdụ ezughị ike , dịka a hụgasịrị ka ọtụtụ n’ ime ha na- agbagharị , na- achọgasị ebe ha ga- ekute mmiri ha ga- eji wee menyụọ ya , n’ ihi na o nweghị onye ọrụ nsọnyụ ọkụ ọbụla a hụrụ n’ okirikiri ebe ahụ oge ya bụ ihe na- eme , ma ya fọdụzie na o bughị mmiri .
N’ ihi ndị ọrụ nsọnyụ ọkụ anọghị nso oge ya bụ ọkụ binwùùrù , maọbụkwa ka ọ gachaara ụfọdụ oge o jiri malite , ya bụ ọkụ gbarikọrọ ma bibiekwa ọtụtụ ihe dị iche iche .
Dịka ọ dị na mgbe edemede akụkọ a , e nwebeghị onye kwuwara okwu ọbụla nwere ikike banyere mkpokọta ọnụ ego ihe ya bụ ọkụ bibìrì , ma ọ bụ ọnụ ọgụgụ mmadụ ole tụfùrù ndụ ha na ya bụ ajọ ọdachi , bụ nke megoro ọtụtụ ugbòrò na steeti ahụ .
Ọnwụ egbuola Maazị Elaịja Commings
Onye nnọchite anya ndị Baltimore n’ ụlọ nzukọ omebe iwu mba Amerịka , bụ Maazị Elaịja Commings , anwụọla .
Nwa amadị ahụ nwụrụ n’ isi ụtụtụ taa bụ Tọzdee , n’ ụlọ ọgwụ John Hopkins , site n’ ahụ mgbu nke O nwere kemgbe .
Tupu yabụ nwoke anwụọ , Maazị Commings gbara afọ 68 .
Ndị omebe iwu ibe ya , tụmadị ndị otu ndọrọndọrọ ọchịchị Demokrat nọzị n’ iru uju , n’ ihi na Commings bụ ezigbote mgbọrọgwụ n’ usoro imebe iwu n’ Amerịka .
Commings so na ndị omebe iwu mba Amerịka kamgbe afọ 23 gara aga .
Tupu ọnwụ egbuo ya taa , Commings bụ onye isi oche otu n’ ime kọmitii atọ ndị na- eme nnyocha gbasara akparamagwa nrụrụ aka na iri ngo nke Donald Trump , onye isi ala Amerịka , na mmekorịta mba Yukren .
Nnyocha ahụ a na- eme ugbu a nwere ike ime ka a chụtuo Trump n’ ọkwa .
Kambge afọ ole n’ ole , aka ọrụ Commings pụtara ihe dịka otu n’ ime ndị isi ojii gbagolitere n’ ọchịchị n’ ala Amerịka .
Ọtụtụ ndị ọnụ na- eru n’ okwu n’ Amerịka na- ezigara nwunye nwa amadị ahụ , bụ Maya Rockeymoore Commings , na ndị ezi n’ ụlọ ya , ozi nkasi obi , na- asị ka Chineke nabata mkpụrụ obi ya na ndokwa .
Ndị Rịpọblịkan Amaghị Ịhe Ha Ga- eme Ihe Mulvaney Kwuru
Mick Mulvaney , otu n’ ime ndị ọkwa ha gbagoro agbago na White House , obi gọọmenti mba Amerịka , atabiena ire taa .
Ọ tọghere ngịga n’ igbudu ahịa .
Mgbe Mulvaney na- agwa ndị nta akụkọ okwu na Wọshingtịn , n’ ụbọchị Tọzdee , mgbe ọ na- aza ajụjụ , Mulvaney kwetere na ịhe Prezidenti Trump jiri hapụ ịnye ndị Yukren $ 400 M ( narị ijeri dọla anọ ) ndị omebe iwu mawapụtara ha bụ iji mee ka Yukren mere ya ihe ahụ ọ chọrọ .
Mba Yukren na mba Rọshịa na- alụ agha kamgbe afọ abụọ .
N’ iji nyere ndị Yukren aka , ndị ọgbakọ omebe iwu mba Amerịka , US Kọngres , mawapụta akatamkpo ego ahụ maka ịkwado ndị Yukren n’ ịzụ ngwa agha .
Onye isi ala Amerịka , Donald Trump , mechara kpachie yabụ ego .
O kweghị enye ya ndị Yukren n’ oge tosiri etosi .
N’ ọnwa abụọ gara aga , mgbe Trump na onye isi ala ndị Yukren na- akpa ụbụbọ n’ ekwe ntị , Trump gwara Volodymyr Zelensky n’ o nwere aka o kwesịrị ịnyere yabụ Trump tupu o nwete ego ahụ .
Trump rịọrọ Zelensky ka ọ malite nnyocha megide Joe Biden , onye so azọ ọkwa onye isi ala Amerịka n’ aha otu Demokrat .
Trump rịọrọ Zelensky ka ọ malite nnyocha megide nnwa Joe Biden bụ onye ruburu ọrụ na Yukren .
Mgbe ndị Demokrat chọpụtara nke a , ha malitere ime nnyocha nke ha nwere ike iji chụtuo Trump n’ ọkwa ọchịchị .
Trump mechara gọwa agụgọ na enweghị kwịdprokwo dị na yabụ okwu .
Ụfọdụ ndị Rịpọblikan na- agọrọ Trump ọnụ ya .
Mana taa bụ Tozdee , oke ikuku feziri mee ka ndị mmadụ hụ ike ọkụkọ .
Mulvaney , onye na- arụrụ Trump ọrụ , kwuputere taa na n’ ezie , Trump riọrọ Zelensky arịrọ ahụ .
Ndị omebe iwu ka na- eme nnyocha na US Kọngres .
Justin Trudeau na Ndi otu Libral Pati Enwena Mmeri na Kanada
Mba Kanada eweghachina onye Praịm Mịnịsta mba ahụ bụ Justin Trudeau n’ ọkwa ọchịchị .
Trudeau nwetere mmeri dịka onye isi ala mba Kanada na ntụli aka ozuru-igbo nke e mere na mba ahụ ụnya bụ abalị 21 nke ọnwa Ọkụtoba .
Mba Kanada bụ otu n’ ime mba ndị nwere usoro ọchịchị palịamentrị .
Nke a pụtara na e kewara mba ahụ n’ ọtụtụ ọnụmara nnọchite anya gọọmenti dị ịche ịche .
A na- eme ntụli aka ozuru oha , ọnụmara ọbụna na- ahọpụta otu onye maka ịnọchite anya ha n’ ụlọ omebe iwu bụ Haus of Kọmọns n’ obi gọọmenti , n’ isi obodo ahụ bụ Ottawa .
Mgbe ọbụna e mere ntụli aka , onye isi otu ndọrọndọrọ ọbụna kachasịrị nwete ndị nnọchite anya na Haus ọf Kọmọns ga- abụrụzị onye isi ala .
Na ntụli aka ahụ e mere ụnyaa na Kanada , ndị otu Libral Pati nwetere ndị nnọchite anya mkpụrụ mmadụ 157 .
Ndị na- esote ha n’ azụ bụ ndị otu Konzavetiv , ndị gbara onye nke abụọ site n’ inwete ndị nnọchite anya mmadụ 121 .
Ndị Blọk Kebekụa jiri mmadụ 32 gbaa onye nke atọ , ebe ndị Niu Demokratik Pati jiri mmadụ 24 gbaa onye nke anọ .
Ndị Grin Pati nwetere mmadụ atọ .
Mgbe ọ na- ekele ndị pati ya na ndị soro tiri ya mkpu , Justin Trudeau kwuru na gọọmenti ya ga- elekwata ndị Kanada niile , n’ agbanyeghị na e nwere mpaghara ndị na- akwadoghị otu Libral Pati chacha .
Mpaghara ndị ahụ gụnyere prọvịnsụ Albata na Saskachịwan .
Justin Trudeau bụ onye isi ala Kanada kemgbe afọ anọ , site na mmeri ndị Libral Pati nwere na ntụli aka nke e mere n’ afọ 2015 .
Lawrence Ọnụchukwu Eguzobe Òtù Ọrụ Obi Ebere n’ Ụkpọr
Oke ọñụ dàrà n’ Ụkpọr dị n’ okpuru ọchịchị ' Nnewi South ' nke steeti Anambra na nso-nso a , dịka otu nwa amadi ọrụ obi ebere na- echu ụra , bụ Maazị Lawrence Ọnụchukwu guzòbèrè ma gbapee òtù ọrụ obi ebere ya , bụ nke ọ kpọrọ ' Law Ọnụchukwu Foundation ' bụkwa nke ọ ga- esi na ya wee na- enyere ndị ụwa na- atụ n’ ọnụ aka .
Oke mmemme ahụ , bụ nke weere ọnọdụ n’ ama egwuregwu ' Ụkpọr Central School ' dọtàrà imirikiti ndị selitere isi n’ ọrụ gọọmenti n’ okpuru ọchịchị ahụ , ndị ndu ụka , ndị ihe na- esiri ike sitere obodo iri mejùpụtara okpuru ọchịchị ahụ , tinyere ụmụakwụkwọ sitere ụlọakwụkwọ praịma isi isii na atọ e nwèrè na ' Nnewi South ' .
N’ okwu ya na mmemme ahụ , onyeisioche nchere ogè n’ okpuru ọchịchị Nnewi South , bụ Maazị Chieloka Okoye kọwara òtù ọrụ obi ebere ahụ dịka nke magburu ònwe ya , ma kwuokwa na nke ahụ ga- enye aka n’ ụzọ pụrụ iche ịkwàdo na inyere ndị ụwa na- atụ n’ ọnụ aka , iji bèlata ụbịam na gburugburu .
Ka ọ na- ekwupụta na mmadụ ekwesighị ichèrè ruo mgbe o nwèrè nde kwùrú nde Naịra tupuu ọ màlite inyere ndị ọ ka mma aka , Maazị Okoye tòrò Ọnụchukwu maka ịghọta mkpà ọ dị na ọ ga- atụnye ụtụ nke ya n’ ịkwàlite ọdịmma gbururgburu na ọnọdụ obibi ndụ ụmụ mmadụ , ma kpọkùkwazie ndị ọzọ ka ha ñòmie ezi akparamagwa dị otu ahụ .
Na mbụ n’ ozi nnọọ ya , nwa amadi ahụ bụ isi a hụrụ kwaba okpu na mmemme ahụ ma bụrụkwa onye chọpụtara òtù ọrụ obi ebere ahụ , bụ Maazị Lawrence Ọnụchukwu mèrè ka a mara na òtù ahụ bụ otu nnọrọ onwe , otu achọghị úrù ahịa na òtù enweghị ihe ọbụla jikọrọ ya na ndọrọ ndọrọ ọchịchị , ma kwukwazie na ọ bụ nke a ga- esi na ya wee na- enyere ndị ogbenye aka , na- akwàlite ọnọdụ agụmakwụkwọ , ma na- enyekwa ndị ihe na- esiri ike nkwàdo , iji mee ka ihu ọchị waa ha .
Ka ọ na- akọwàpụta na ọ bụ ọkàrà ụgwọ ọnwa ya ka ọ na- eji akwàdo ọrụ obi ebere ahụ , Maazị Ọnụchukwu , onye bụ osote onyeisioche okpuru ọchịchị ' Abuja Municipal Area Council ' ma bụrụkwa onyeisi òtù jikọtara ndị ndị òsòte isi oche okpuru ọchịchị dị iche iche n’ ala Nigeria gara n’ ihu kọwaa na ụbịam amaghị àgbụrụ maọbụ okpukperechi onye dị na ya , ma kwukwazie na n’ ihi nke ahụ , na ya ga- arụrụ ọrụ obi ebere ahụ gafee steeti Anambra ma gafèkwa ala Nigeria , site n’ inye aka Chineke .
Na ntụnye nke ya , onye na- anọchite anya ọgbọ nta nkwàdo Nnewi South nke abụọ n’ ụlọ ọgbakọ omebe iwu steeti ahụ , bụ Maazị Johnbosco Akaegbobi kèlèrè Maazị Ọnụchukwu maka ọrụ obi ebere dị iche iche ọ na- abàgide , ya na igùzòbè òtù ọhụụ ahụ , bụ nke o kwùrù na o nwèrè ọtụtụ ezi ihe na mgbanwe dị iche iche nke ahụ gà- ewèta na gburugburu .
Maazị Akaegbobi , onye kwere nkwà inye òtù ahụ nkwado zuru òkè gàkwàrà n’ ihu kpọkuo ndị ọzọ bụ ndị aka ji àkụ n’ ebe dị iche iche ka ha ñòmie ya bụ ọmarịcha atụmatụ , ma kwekwazie nkwà na tupu ya anọchaa ahọ anọ n’ ụlọ omebe iwu steeti ahụ , na ọ gaghịzịkwa enwe ụlọakwụkwọ ọbụla na mapaghara ọgbọ nta nkwàdo Nnewi South nke abụọ ahụ ụmụakwụkwọ ga na- anọdụ n’ ala nkịtị were na- agụ akwụkwọ , dịka e si ahụta n’ ụfọdụ ebe ugbua .
N’ okwu ọ gwàrà ndị nta akụkọ , onyeisi ụlọ ọrụ ' COGNI Associate Nig .
Ltd . '
bụ Oriakụ Chinyere Chukwudebelu , bụ onye nọchitere anya nnukwu nna nke ụbọchị ahụ , bụ Maazị Francis Chukwudebelụ jàrà Maazị Ọnụchukwu ike maka enyemaka ya n’ ebe ndị ụwa na- atụ n’ ọnụ nọ , ma kọwaa ịnyerịtara mmadụ aka dịka ọrụ dịịrị onye ọbụla nakwa ihe onye ọbụla kwèsiri ịdị na- eme oge ọbụla , n’ agbanyèghị ole àkpà ya hà .
Tupu oge mmemme ahụ kpọmkwèm , Maazị Ọnụchukwu gàrà leta ụlọakwụkwọ ' Ohineleke Central School Ukpor ' bụ ebe ọ gụrụ akwụkwọ Praịma ya ihe karịrị ahọ iri atọ gara aga , ma gakwa leta ụlọ ahụike ' Uboma Primary Health Centre , Ukpor ' bụkwa ebe o kwere nkwa na ọ ga- aga n’ ihu ịkwàdò .
Ọ gàkwàrà leta onye bụ onyeisi ụlọakwụkwọ ya oge ọ gụrụ akwụkwọ Praịma , bụ oriakụ Priscillia Nneka Anyachọ , bụ onye kwupụtàrà afọ ojuju na obi ụtọ ya bànyere nleta ahụ ọ na- atụghị anya ya , ma gọkwaziere nwa amadi ahụ ọfọ ogologo ndụ , ahụike na ọganihu .
A nọrọ na mmemme ahụ wee kesàá akwụkwọ e ji ede ihe odide ruru puku iri n’ ọgụgụ nyegara ụmụakwụkwọ sitere ụlọakwụkwọ praịma iri isii na atọ e nwèrè n’ okpuru ọchịchị ahụ , ma kesàkwa akpa osikapa ruru narị ise n’ ọnụ ọgụgụ nyegara ndị dị iche iche sitere òbodo iri dị na ' Nnewi South . '
Oriakụ Obianọ Arụọrọ Nwaanyị Ọzọ Di Ya Nwụrụ Ụlọ Ọhụụ
Igbo sị na omere onye ogbenye na- emere chi ya , ma sịkwa na ọ hụrụ mma mee nwèrè ụgwọ ọrụ .
Ka ọ dị taa , nwunye aka na- achị steeti Anambra , bụ Oriakụ Ebelechukwu Obianọ nọrọ na nso-nso a wee rụọrọ ma nyefèé otù nwaanyị ọzọ enweghị di na ebe obibi ọmarịcha ụlọ ọhụụ n’ obodo Nnobi , dị n’ okpuru ọchịchị Idemili South nke steeti ahụ .
Ya bụ nwaanyị di ya nwụrụ , bụ Oriakụ Regina Madụka , onye sitere Ụmụru-Ebenesi dị na Nnobi ka e kwùrù na di ya nwụrụ oge ha mụchara otu nwa nwoke ha mụrụ bụkwazị onye bụ naanị nwa ha nwèrè taa , ma bụrụkwazie onye e kwuru na ọ bụ naanị ya na ya bìri n’ ótù ụlọ ọkpọkịrị aja dakpọsịrị àdàkpọsị ha nwèrè , wee ruo oge Oriakụ Obianọ gbàtààrà ha ọsọ enyemaka .
Ya bụ ụlọ wètàzịrị n’ ọnụ ọgụgụ ụlọ iri abụọ na asatọ Oriakụ Obianọ rụgòòrò ndị ụwa na- atụ n’ ọnụ , site n’ okpurù atụmatụ ọrụ obi ebere ya , bụ ' Caring Family Enhancement Initiative , ( CAFE ) ' .
Iteghete n’ ime ụlọ ndị a bụ nke a rụrụ site n’ enyemaka òtù mba ụwa bụ ' United Nations Development Programme ( UNDP ) ' , ma ọkà n’ ọnụ ọgụ n’ ime ndị ritere ya bụ uru bụ ndị di ha nwụrụ na ndị enweghị ebe obibi .
N’ okwu ya oge ọ na- enyefe ya ìgodo ụlọ ahụ , bụ nke nwere ọnụ ụlọ atọ , nwee mmiri a gbapùrù ọhụụ , ma nwekwa igwe na- enye ọkụ nà akụrụngwa ndị ọzọ na- adị n’ ụlọ ; Oriakụ Ebelechukwu Obianọ mere ka a mara na ọ na- enye ya obi ụtọ oge ọbụla ya hụrụ ka ihu ọchị na- awa nwa-ogbènyè , ma kwuo na ebumnobi o ji eme nke ahụ bụ iji tụnye ụtụ nke ya n’ ịchụ ụbịam na ihe isiike ọsọ ụkwụ erughị ala na steeti ahụ .
N’ okwu nke ya , Kọmishọna na- ahụ maka agụmakwụkwọ ntà na steeti ahụ , bụ Ọkammụta Kate Omenụgha gbara aka ebe na Oriakụ Obianọ emetụla ọtụtụ ndụ na ezinụlọ aka na steeti ahụ site n’ ọrụ obi ebere ya , ma kpọkùo ya ka o jide ka o ji n’ inyerịtara ụmụ mmadụ aka .
Na ' akụkụ nke ya , nwa amadi ahụ na- anọchite anya ọgbọ nta nkwàdo Idemili South n’ ụlọ ọgbakọ omebe iwu steeti Anambra , bụ Maazị Chuka Ezenwwunne kelere Oriakụ Obianọ maka ezi ọrụ ya n’ ihicha ndị ihe na- esiri ike na steeti ahụ anya mmiri , ma kwukwazie na nke ahụ o mere abụrụla otu ihe a gaghị echezọ echezọ n’ obodo ahụ na na mpaghara ahụ niile ma bụrụkwwa nke ga- adị ọkpụtọrọkpụ n’ aha ya .
ỌCHA Brigade Eburu Ozi Nkwalite Adịmọcha Gaa Ahịa Ọnịtsha
Ndị ụlọ ọrụ ' Operation Clean and Healthy Anambra ' bụ ndị a mààrà dịka ỌCHA Brigade eburula ozi nkuzi bànyere adịmọcha gburugburu wee bàá n’ ime ahịa dị iche iche dị n’ Ọnịtsha , iji wee kwàlite ezi ọnọdụ gburugburu bụ ịgbà ma bèlatakwa nsogbu a gbakata a kwụrụ a na- enwegasị n’ okporo ụzọ dị iche iche na mpaghara ebe ahụ .
Ya bụ atụmatụ nkuzi bụ nke a nọrọ na ya wee dụọ ndị na- azụ ahịa na mpaghara ebe ahụ ka ha pụọ n’ ọwà mmiri , ma dụkwa ndị na- akwọ ụgbọala ka ha zèére iburu maọbụ ibutuù mmadụ n’ akụkụ okporo ụzọ , na- abụghị ebe e nwère ọdụ ụgbọala maọbụ ebe wepùtara maka ụgbọala ịkwụsị .
N’ okwu ya oge ọ na- agwa ndị ahụ na- azụ ahịa n’ Ọnịtsha okwu , onye duru ndị ỌCHA Brigade wee gaa ya bụ ọrụ , ma bụrụkwa onyeisi ụlọ ọrụ ahụ na mpaghara ọgbọ nta nkwàdo Anambra North , bụ Maazị Hilary Udeanọ kèlèrè ha maka otu ha siri jikọọ onwe ha ọnụ , bụzị nke mere e jiri gùzobere ha akụrụngwa a kpụrụ akpụ ga na- egbochi ndị ọkwọ ụgbọala ibu ụgbọala mabàta n’ ihu ụlọ ahịa ha , ma nyekwa aka mee ka ụgbọala na ndị ji ọkpà na- agara onwe ha siriri-wèrèrè n’ ahịa ahụ n’ enweghị nsogbu ọbụla .
Ọ kpọkuzịkwara ma dụọ ndị ahụ ka ha gbasie mbọ ike ịhụ na ha chèkwàbàrà ihe ndị ahụ ma na- edebekawa gbùrùgburù ha ọcha oge niile .
N’ ajụjụ ọnụ ndị nta akụkọ gbàrà ya , onyeisi ụlọ ahịa ' Amobi Plaza ' bụ Maazị John Nwankwọ kèlèrè Gọvanọ Willie Obianọ maka iji ọmarịcha atụmatụ ahụ wee bịakute ha , ma kwekwazie nkwà na ha ga- elekọta ma leruo ihe ndị ahụ a rụnyèèrè ha anya nke ọma iji mee ka ọ nọtòóro ha aka .
Mpaghara ebe dị iche iche ndị òtù ahụ gàrà gụnyèrè mpaghara Upper Iweka , mpaghara ụzọ Owerri , Ọdụ Ụgbọala Asaba , Ọdụ Ụgbọala Lagos , ya na ebe njikọ ụzọ MCC bụ ' MCC Junction ' nke ụzọ awara-awara ahụ siri Enugu gaa Ọnịtsha , bụkwa ebe ha nọrọ wee dọọ ndị ahịa mbugharị na ndị ọkwọ ụgbọala na- anọchi okporo ụzọ aka na ntị , ka ha zèére ma sepu aka n’ ihe dị otu ahụ n’ ihi na onye ọbụla e jidere malitezie ugbua dịrị gaba gà- eji anya ya wee hụ ntị ya n’ ejighị ènyò .
Ọkọchị : Obianọ Adụọla Ndị Ji Ọrụ Okpuru Ụzọ Ka Ha Chighaa n’ Ọrụ
Dịka oge udummiri ji nwayọ nwayọ wee na- akpụchàpụ ikè , ọkọchị wee na- akpụdòbe nso ; gọpmenti steeti Anambra akpọkuola ndị ji ọrụ ngo okporo ụzọ dị iche iche na steeti ahụ ka gaghàchi n’ ihu ọrụ ha ma màlitekwa ọrụ .
Oku a bụ nke a kpọrọ site n’ ọnụ aka na- achị steeti ahụ , bụ Gọvanọ Willie Obianọ n’ okwu ya oge ọ gàrà ileta ka ọrụ ngo si aga n’ ụfọdụ okporo ụzọ dị iche iche na ya bụ steeti , nke gụnyere okporo ụzọ Nchekwube Onochie—Mmiri Ezu , bụ ' Nchekwube Onochie—Ezu River Road ' nakwa okporo ụzọ Maduaburochukwu Obiano , dị n’ Ogbunike n’ okpuru ọchịchị Oyi .
Ka o rùtèrè n’ ebe ndị ahụ , Gọvanọ Obianọ gosipụtara afọ ojuju ya bànyere otu ya bụ ọrụ okporo ụzọ si aga , ọ kachasị otu e siri memìlaa mbize ahụ na- akpabụ ike na mpaghara okporo ụzọ Nchekwube Onochie—Ezu , ma kwupụtakwazie na ọrụ okporo ụzọ bụ nnọọ ihe dị oke mkpa ma na- echukwa ọchịchị ya ụra , n’ ihi ezi ihe dị iche iche nke ahụ ga- enye aka kwàlite na mmepe steeti ahụ .
N’ okwu ya bànyere okporo ụzọ Mmadụabụrọchukwu Obianọ , bụ nke ogologo ya dị Kilomita anọ na ụma isii ; Gọvanọ Obianọ mèrè ka a mara na ya bụ iro ga- enye aka ibèlàta nsogbu agbakata akwụrụ ahụ na- adịkarị n’ ụzọ awara awara n’ oge mmemme ekeresimeesi , ma kwuo na a ga- arụchapụ ya bụ ụzọ ma tinyesie ya akụrụngwa dị iche iche tupuu mmemme ekeresimeesi nke ahọ a eruo , n’ ihi na a na- atụ anya ọtụtụ ụmụafọ Anambra ga- abata ụlọ n’ ahọ a .
Na ntụnye nke ha n’ otu n’ otu , Kọmishọna na- ahụ maka ọrụ na steeti Anambra , bụ Maazị Marcel Ifejiọfọ mere ka a mara na gọọmenti na- enye ndị ji ọrụ ngo ahụ nkwàdo zuru òkè iji rụchaa ya bụ ọrụ n’ oge a tụrụ anya ; ebe eze ọdịnala Agụleri , bụ Igwe Michael Idigo na ògbò ya nke Ogbunike , bụ Igwe John Umenyịọra kèlèrè Gọvanọ Obianọ maka ezi agbambọ ya n’ ịhụ na e nwèrè ezi okporo ụzọ nà mmepe tọrọ àtọ na steeti ahụ , ọ kachasị n’ ime obodo na ebe ndị ọzọ dị iche iche .
N’ aha obodo dị iche iche , ndị eze ọdịnala ahụ kwèkwàzịrị nkwà ịga n’ ihu n’ ịkwàdosì ọchịchị nọ ugbua na steeti ahụ ike n’ imezùpụta ezi ọrụ dị iche iche ọ na- abàgide .
N’ akụkọ dịkwa ka ibe ya , Gọvanọ Obianọ gakwàrà ọzọ ileta ka ọrụ si aga n’ ebe ahụ a na- arụ ụlọ ezumeezu mba ụwa n’ Awka bụ isi obodo steeti ahụ .
N’ okwu ya n’ ebe ahụ , ya bụ aka na- achị achị gbàrà àmà na ọtụtụ ngwaọrụ a ga- etinye na ya bụ ọrụ adịlaarị njikere , ma kwuokwa na ya bụ nnukwu ụlọ ezumeezu ga- enye aka n’ iweta mmepe na n’ ịkwàlitèkwu ọnọdụ akụnụba steeti ahụ ma ọ bụrụ na a rụchaa ya .
Ọ sịkwazị na ọrụ ga na- agawanye n’ ihu ebe ahụ wee tutuu na a rụchàpụ ya bụ ụlọ ezumeezu n’ ọnwa Epùrè ahọ ọzọ .
A Dụọ Ụmụ Nwaanyị Ka Ha Tinye Aka n’ Imegide Otu Nzuzo Na Ọgwụ Ike
Aka na- achị steeti Anambra bụ Gọvanọ Willie Obianọ akpọkuola ma dụọ ndị nne ka sonyesie ike ma tụnye ụtụ nke ha n’ agha ahụ a na- ebu megide otu nzuzo , ịkpọ / ịñụ maọbụ ịtụ mgbere ọgwụ ike , ya na ihe ndị ọzọ na- ewèta ala adịghị mma n’ obodo .
Gọvanọ Obianọ kpọrọ oku a n’ okwu ya na mmemme inye ọzụzụ , bụ nke a chịkọbààra ndị ndu ụmụnwaanyị obodo dị iche iche na steeti ahụ , ma bụrụkwa nke weere ọnọdụ n’ ogige ' Dọra Akụnyịli Women Development Centre ' , dị n’ Awka bụ isi obodo steeti ahụ .
Ọ kọwàrà ụmụnwaanyị dịka ndị nwere nnukwu ọrụ pụrụ ìhè n’ ịkwàlite mmepe obodo na steeti , ma dụọ ha ka ha were óké ọrụ ahụ dịịrị ha wee kpọrọ ihe ma na- arụsikwa ya ike oge niile , ọkachasị n’ ebe o metụtara inye ụmụ ha ọzụzụ , karịa ịgbahàpụrụ ya ndị nkuzi maọbụ ndị òdìbọ , n’ ihi na ọ bụ site n’ ụzọ dị otu ahụ ka ụmụaka na- esi akpafù ma na- amụtakwa ihe ọjọọ dị iche iche .
Ọ nọkwazịrị na ya bụ mmemme wee kwuwaa na gọọmenti steeti ahụ gà- enye ndị ntorobịa dị puku abụọ n’ ọnụ ọgụgụ ọzụzụ n’ ọrụ aka dị iche iche n’ isi ngwụcha ahọ a , nke mgbe e mechàra ya , e nye ha ego iji wee màlite ihe ha mụtàrà , ọbụnadị dịka o mere ka a mara na agba nke atọ nke atụmatụ ' Community Choose Your Project ' ga- amàlite n’ ọnwa Jenụwarị ahọ na- abịa abịa , bụ atụmatụ ọ na- esi na ya wee nye obodo dị iche iche ego iji họrọ ma rụọ ihe na- akpa ha .
N’ okwu nke ya , Kọmishọna na- ahụ maka nkwalite na ihe metụtara ọdịmma ndị nne na ụmụaka na steeti ahụ , bụ Nwaada Ndịdị Mezue kwuru na ọchịchị nọ ugbua na steeti ahụ akwàlitela mmepe ime-ime obodo na ọchịchị obodo n’ ụzọ pụrụ iche , ma tokwazie Gọvanọ Obianọ na nwunyè ya maka ezi ọrụ ha dị iche iche .
O kọwara na obodo niile dị na steeti Anambra nakwa ngalaba niile nke steeti ahụ enwetela mmetụta nke ezi ọchịchị Gọvanọ Obianọ , ma sịkwa na mmadụ ruru puku iri ise na ise bụ ndị ụwa na- atụ n’ ọnụ na steeti ahụ enwetela enyemaka n’ ụzọ dị iche iche site n’ aka Oriakụ Ebelechukwu Obianọ , ọbụnadị dịka ọ rịọrọ ha ka ha jisie ike n’ ọrụ .
Mmemme ahụ , nke isiokwu ya pụtàrà , ma a tụgharịa ya " Ọrụ Dịịrị Ndị Ndu Ụmụnwaanyị Obodo n’ Ịkwàlìte Mmepe Bụ Ịgbà " dọtàrà ọtụtụ ndị dị iche iche e ji okwu ha agba ìzù na steeti ahụ , nke gụnyere Ọka okwu ụlọ ọgbakọ omebe iwu steeti ahụ , bụ Maazị Uchenna Okafor ; onyeisioche òtù ' Anambra State Association of Town Union ' ( ASATU ) bụ Maazị Alex Ọnụkwue ; onyeisi oche otu ndọrọ-ndọrọ APGA na steeti ahụ , bụ Maazị Norbert Obi ; onyeisioche Ọhaneze Ndị Igbo na steeti ahụ , bụ Maazị Damian Okeke-Ogebe , tinyere ọtụtụ ndị ọzọ .
A nọkwàzịrị na ya bụ mmemme wee guzobe ndị ahụ a họpụtàrà ọhụụ dịka ndị ndu ASATU , ngalaba ya nke ụmụnwaanyị .
Ndị Agha Mba Amerịka Egbuola Abu Bakr al-Baghdadi
Aka akparala nụ ezekaudele , o kwuo onye chiri ya ọzọ .
Onye isi ndị otu agha iyi egwu ahụ a ma ama n’ ụwa niile dịka ISIS anwụọna .
Baghdadi , nwoke onye okpukperechi alakụba , nke na- achị ndị otu a kpọrọ izlamik steeti , ezutego ọnwụ ya na mba Sirịa .
Nke a mere n’ abalị ụnyaa , mgbe ndị agha mba Amerịka wakporo Baghdadi n’ ebe o jiri mere ebe nzuzo na mpaghara ugwu mba Sirịa .
Site n’ okwu onye isi ala mba Amerịka bụ Donald Trump kwuputere n’ ụtụtụ ụnyaa , ndị agha mba Amerịka na- achọ ịnwete Baghdadi na ndụ maọbụ n’ ọnwụ , kemgbe afọ ole n’ ole ahụ ha na- alụ agha megide ndị otu izlamik steeti .
N’ ozi o weputere site n’ igwe okwu ịhe onyonyo , Trump kọwapụtara otu okwe siri gbaa , yana otu ndị agha Amerịka siri ga ije ahụ , wakpo ogige ebe Baghdadi bi , mezie ịhe Baghdadi jiri nwere aka ya gbuo onwe ya , kama a ga- ejido ya na ndụ .
N’ izu ụka gara aga , Amerịka matara ebe Baghdadi zoro na Sirịa site n’ ọnụ Mohammed Ali Sajet , otu n’ ime ndị na- eso ụzọ Baghdadi , bụ onye e jidere na mba Ịrak n’ ọnwa gara aga .
Ndị agha Amerịka mechara buru ọgụ jekwuru Baghdadi n’ ebe ahụ o jiri mere ebe nzuzo .
Ha na ndị otu Baghdadi kwarịtara mgbọ .
Baghdadi mechara kpasuo mgbọ ogbunigwe o jiri soo onwe ya .
O gburu onwe ya ma gbukwe ụmụ ya ndị ya na ha nọ tupu ọgụ ahụ amalite .
Mgbe Baghdadi gbuchare onwe ya , ndị Amerịka mechera nwere ogbunigwe gbarie ụlọ ebe ịhe ahụ mere .
Ndị Achalla Ewere Ọñụ Rie Ji Ọhụụ
Igbo sị na ọ na- abụ mgbe onye jiri teta , ọ bụrụ ụtụtụ ya , ma sịkwa na Ka ọ dị taa , ọ kpọtụrụ akpọtụ ma zụọ azụọ n’ Achalla bụ isi obodo okpuru ọchịchị ' Awka North ' nke steeti Anambra na nso-nso a , dịka ya bụ obodo merubèrè mmemme iri ji ọhụụ ya nke ahọ 2019 .
Oke mmemme ahụ bụ nke weere ọnọdụ n’ obi eze ọdịnala obodo ahụ , bụ Igwe Alex Nwokedị , ma bụrụkwa nke dọtara imirikiti ụmụafọ obodo ahụ nakwa ọtụtụ ndị ọzọ ọnụ na- eru n’ okwu , sitere mpaghara ebe dị iche iche na steeti ahụ wee bịa iji anya ha gbaa ekeresimeesi na ya bụ emume .
N’ okwu ya oge ọ na- agọ ọjị na mmemme ahụ , Igwe Nwokedị bunyere Eke kere ụwa ụkpa ekele maka onyinye ndụ , nchekwaba na odudu Ya n’ isi ụmụafọ obodo ahụ , steeti Anambra , na ala Nigeria n’ izugbe ; ma tòkwa ya maka ime ka ha dịrị ndụ kọọ ma wekwa ihe ubi n’ ụba n’ ahọ a .
Ka ọ na- etòkwa ụmụafọ obodo ahụ na aka na- achị steeti ahụ bụ Gọvanọ Willie Obianọ maka ezi ọrụ mmepe na- aga n’ ihu n’ obodo Achalla ; ya bụ eze ọdịnala kpekwazịrị ka Chineke gaa n’ ihu ime ka udo tọrọ àtọ , ahụike , ọganihu na ezi nchekwa gaa n’ ihu ịbụ ihe nketa nke obodo ahụ na ụmụafọ ya n’ izugbe .
N’ okwu nke ha n’ otu n’ otu , oge ha na- atụrụ eze ọdịnala obodo ahụ mmamma , nwa amadi ahụ na- anọchite anya ọgbọ nta nkwàdo ' Awka North ' na ' South ' n’ ụlọ ọgbakọ nnọchi anya ala anyị , bụ Maazị Chinedu Ọnwụasọ , na ògbò ya nke na- anọchite anya ọgbọ nta nkwàdo ' Awka North ' n’ ụlọ ọgbakọ omebe iwu steeti ahụ , bụ Maazị John Nwokoye , kelere Chineke n’ isi obodo Achalla , ma kpeekwa ka Chineke gaa n’ ihu iji ogologo ndụ na ahụike wee chọọ eze ọdịnala obodo ahọ na ụmụafọ ọ na- achị mma .
N’ akụkụ nke ya , eze ọdịnala obodo Ọmọr dị n’ okpuru ọchịchị Ayamelụm , bụ Igwe Chris Chidume kọwara Igwe Nwokedị dịka onye ozi Chineke n’ onwe ya jiri aka ya zitere ya bụ obodo , ma kpekwazie ka Chineke gaa n’ ihu inye ya amamihe na iji ya kwara ngwaọrụ .
Na mbụ n’ okwu ya , onyeisioche otu ndọrọ-ndọrọ APGA n’ ala anyị , bụ Maazị Victor Oye , bụ ndị obodo ahụ chibèrè echichi dịka Ọbata Obie n’ Achalla kwuru na ọchịchị nọ ugbua na steeti ahụ ga- aga n’ ihu n’ iwetara ụmụafọ steeti ahụ ezi ọchịchị , na n’ ịkwàlite mmepe ime-ime obodo .
O kwukwazịrị na ọrụ ga- amalite n’ okporo ụzọ dị iche iche na steeti ahụ ngwa-ngwa udummiri sepùrù aka , ma kwe ndị obodo ahụ nkwa na ya bụ ọrụ okporo ụzọ ga- eso rute obodo Achalla aka .
A nọrọ na mmemme ahụ wee gbaa egwu ọdịnala dị iche iche ; ma nọrọkwa na ya wee buoro eze ọdịnala ahụ ìhù site n’ aka ndị otu dị iche iche n’ obodo ahụ , nakwa ndị siri ebe dị iche iche bịa isonye na ya bụ oke emume .
A nọkwazịrị na ya gbaa egwu ọdịnala dị iche iche , mee oke oriri na ọñụñụ , ọ kachasị ji a hụrụ ahụ na mmanya ngwọ , ma gosipụtakwa ịma mma nke ọnatarachi na omenala ndị Igbo n’ ùjú ya .
Ụlọ Omebe Iwu Anambra Ebinye Aka n’ Amụmà Ego Ọrụ Nke Ahọ 2020
Ndị ụlọ ọgbakọ omebe iwu steeti Anambra nọrọ n’ isi ngwụcha izuụka gara aga wee nabata ma binye aka n’ akwụkwọ amụmà ego ọrụ steeti ahụ nke ahọ 2020 , mee ya ka ọ bụrụ amụma iwu .
Ya bụ amụma ego ọrụ nke isi mkpu ego ya dị otu narị ijeri naịra na iri atọ na asaa , na ụma otu nde naịra ( N 137.1 b ) ka e kwùrù na a ga- amàlite itinye ya n’ ọrụ bido n’ abalị mbụ nke ọnwa Jenụwarị ahọ na- abịa abịa .
Onye na- anọchite anya ọgbọ nta nkwado ' Awka South ' nke mbụ n’ ụlọ omebe iwu ahụ , ma bụrụkwa onye ndu ndị kacha n’ ọnụ ọgụgụ , bụ Maazị Nnamdị Okafor ka e kwùrù na ọ bụ ya kwulitere maka ịkwàdo ya bụ ego ọrụ , ebe ògbò ya nke na- anọchite anya Anaọcha nke mbụ , bụ Maazị Ebere Ejiọfọr kwàdoro ya bụ nzọpụ ụkwụ , tupuu ndị omebe iwu ahụ wee sizie na ntụli-olu wee nabata ya n’ izugbe .
N’ okwu ya bànyere nke ahụ , Okwupụta okwu ụlọ ọgbakọ omebe iwu ahụ , bụ Maazị Uchenna Okafor kèlèrè ndị òtù ọrụ dị iche iche n’ ụlọ omebe iwu ahụ maka ezi agbambọ ha n’ inyòchà ya bụ amụma ego ọrụ nke ọma nà n’ oge , dịka e siri tụọ anya ; ma kelekwazie onye nọ n’ isi òtù ọrụ na- ahụ maka amụmà ego ọrụ , bụ Maazị Obinna Emenaka .
O mere ka a mara na nnabàta na nkwàdo amụmà ego ọrụ ahụ ngwangwa , bụ nke e mere n’ oge dabàrà adabà na mkpebi ụlọ omebe iwu steeti ahụ imepụta na ịkwàdo amụma iwu ga- enye aka n’ ịkwàlite ezi ọnọdụ obibi ndụ ụmụafọ Anambra , ma kwàlitekwa ezi ọnọdụ mmepe bụ ịgbà na steeti ahụ , dịka ọ bụ ihe na- echukwa ọchịchị Gọvanọ Willie Obianọ ụra .
Ọ gakwazịrị n’ ihu kwuo na ya bụ amụma ego ọrụ zuru òkè , ma nweekwa ihe a chọrọ iji kwàlite mmepe , ezi ọrụ nakwa ezi ọchịchị na steeti ahụ n’ ime ahọ na- abịa abịa .
Na ntụnye nke ya , nwa amadi ahụ onye nọ n’ isi òtù ọrụ na- ahụ maka amụmà ego ọrụ , bụ Maazị Obinna Emenaka , bụ onye na- anọchite anya ọgbọ nta nkwàdo ' Anambra East ' mere ka a mara na ha hàzigharịrị ya bụ amụma ego ọrụ site n’ igbuchàpụsị ụfọdụ ihe n’ ego a mapụtaara ụfọdụ ụlọ ọrụ nakwa ịtụkwàsàkwu ego na nke a mapụtara maka ụfọdụ ngalaba dị iche iche dị oke mkpa .
Ọ dị ncheta na ọ bụ n’ abalị iri abụọ na isii nke ọnwa September ka aka na- achị steeti Anambra , bụ Gọvanọ Willie Obianọ zigaara ndị omebe iwu steeti ahụ ya bụ amụma ego ọrụ n’ isi ụlọ ọrụ ha dị n’ Awka , bụzị nke mere ka ọ bụrụ Gọvanọ mbụ n’ ala Nigeria gbaa gburugburu zigaara ndị omebe iwu amụma ego ọrụ nke ahọ 2020 .
Site n’ aka ahụ ebinyere na ya bụ amụma ego ọrụ ugbu a , ndị omebe iwu steeti Anambra abụrụkwala ndị ụlọ omebe iwu mbụ n’ ala Nigeria kwadoro amụma ego ọrụ nke ahọ na- abịa abịa .
A na- atụzị anya na Gọvanọ Obianọ ga- ebinyezị aka na ya bụ akwụkwọ ego ọrụ , dịka ndị omebe iwu ahụ siri zighachiri ya na nso-nso a .
ACTDA Enye Ntụziaka Ka Ndị Ọbụla Kọchasịa Ọwà Mmiri Ha n’ Awka
Igbo sị na ọ na- adị mma onye chezọọ , e chetere ya , ma sịkwa na onye a gwara agwa , ma ọ nụghị anụ ; o mee emee ọ hụ ahụ .
A kpọkuola ndị nwere ebe obibi na ọdụ ahịa na gbururgburu ebe dị iche iche n’ Awka bụ isi obodo steeti Anambra ka ha kọchasịa ọwà mmiri dị na mpaghara ha , sụchasịakwa ahịhịa toro eto ma debekwa gburugburu ha ọcha ; maọbụ ha chee aka hụ ka gọọmenti kpọchiri ebe ahụ .
Ntuziaka a bụ nke e neyere site n’ aka onyeisi ụlọ ọrụ ' Awka Capital Territory Development Authority ' ( ACTDA ) , bụ Maazị Amaechi Okwuosa n’ okwu ya n’ Awka , oge ọ na- enye ụfọdụ ndị nwere ebe obibi na ụlọ ahịa na mpaghara ụzọ awara awara ahụ siri Enugu gaa Ọnịtsha akwụkwọ ozi bànyere ntuziaka ahụ .
O chetaara ndị ahụ na ọ bụ ọrụ dịịrị ha idebe gburugburu ha ọcha oge niile , ma kpọkuo ha ka ha na- atụnye ụtụ nke ha n’ ịkwàlite ịma mma nke Awka bụ isi obodo steeti ahụ , site n’ ime ka mpaghara ha dị iche iche na- eti ka ọnwa oge niile , ya na site n’ izèrè ihe ọbụla bụ imetọ gburugburu ha , maka na onye ọbụla nupùrù isi na nke ahụ , ka a ga- akpọchi ụlọ ahịa ya .
N’ okwu dịkwa ka ibè ya , ndị okpuru ọchịchị ' Awka South ' amalitela ikpochasị na ịkọchasị ọwà mmiri dị iche iche sụchiri asụchi na mpaghara ụzọ ' Zik Avenue ' , n’ ịgbaso atụmatụ idebe gburugburu ọcha , na ime ka mmiri na- agara onwe ya siriri-wèrè .
N’ okwu ya bànyere nke ahụ , onye nọ n’ isi ya bụ ọrụ ma bụrụkwa onyeisioche nchere oge n’ okpuru ọchịchị ahụ , bụ Maazị Leo Nwuba katọrọ otu ndị mmadụ siri were atịtị na ahịhịa sụchisie ọwa mmiri dị iche iche na mpaghara ahụ , bụzị nke na- eme ka mmiri na- emebìsi okporo ụzọ ; ma kpọkukwazie ndị bi ebe ahụ ka ha na- edebe gburugburu ha ọcha oge niile , ma kwụsịzie ichè na ọ bụ ọrụ dịịrị gọọmenti .
Ọ dọkwazịrị ha aka na ntị ka onye ọbụla kwụsị ịwunye ahịhịa n’ ọwà mmiri , ma na- esonyesikwa ike n’ amụmà ọrụ mkpocha na nzacha ahụ a na- eme kwà ọnwa ọbụla , n’ ihi na onye ọbụla erubeghị isi nye nke ahụ , ka a ga- eji usoro iwu wee gwọọ ji mmanụ .
NCTUA Enwee Ọgbakọ n’ Awka , Kpọọ Òku Maka Njikọ Aka Gọọmenti Steeti Na Gọọmenti Etiti
Buusu sị na ọ bụ mmekọrịta ahụ bụ ụtọ nwanne , maka na abụọ nyụkọọ mamịrị ọnụ ọ gbọọ ụfụfụ .
N’ ịgbaso nke a , nnukwu ọgbakọ otu ụbọchị nke ngalaba ụlọ ọrụ ' National Cash Transfer Unit , Abuja ' ewerela ọnọdụ n’ Awka bụ isi obodo steeti Anambra , ma bụrụ nke a nọrọ na ya wee kpọọ òkù ka e nwee ezi mmekọrịta n’ etiti gọọmenti etiti na nke steeti dịka o siri metụta ịkwàlite amụma ikesa ego maka nkwalite obibi ndụ , bụ nke a kpọrọ ' Cash Transfee program ' .
Nnukwu ọgbakọ ahụ bụ nke weere ọnọdụ n’ obi gọọmenti dị n’ Awka , ma bụrụkwa nke dọtara ụfọdụ ndị isi ọchịchị steeti ahụ , ndị isi oche okpuru ọchịchị dị iche iche , ndị minista sitere steeti ahụ , ndị eze ọdịnala obodo dị iche iche , tinyere ọtụtụ ndị ọzọ e ji okwu ha agba izu na steeti ahụ .
N’ okwu mmàlite ya , onyeisi ngalaba ' Conditional Cash Transfer Program ' n’ ala anyị , bụ Dọkịta Temitọpe Sinkaịya kọwara ya bụ atụmatụ dịka otu n’ ime amụmà nkwàlite obibi ndụ gọọmenti etiti ji n’ aka ugbua , bụ nke o si na ya enyere ndị ụwa na- atụ n’ ọnụ na ndị o nweghị ka ọ hà ha aka , ma na- adọpụtakwa ụmụ mmadụ n’ ụbịam .
O kelekwàzịrị ọchịchị steeti ahụ na okpuru ọchịchị dị iche iche na steeti ahụ maka imezùpụta akụkụ nke ha na nkwekọrịta nke amụmà ahụ , ma kpọzie òkù ka a gaa n’ ihu inwe ezi mmekọrịta n’ etiti gọọmenti etiti na nke steeti .
Na mbụ n’ ozi nnọọ ya , nnukwu onye enyemaka pụrụ ichè nye Gọvanọ n’ ihe gbasaara amụmà nkwàlite obibi ndụ ụmụ mmadụ , bụ Nwaada Chinwe Iwuchukwu kọwara ọgbakọ ahụ dịka nke dabàrà adabà , n’ ilekwàsị anya n’ otu ọnọdụ akụnụba ala anyị siri debe imi na ọnụ ugbu a , ma kelekwazie gọọmenti etiti maka ịtụpụta ya bụ ọmarịcha atụmatụ .
Na ntụnye nke ha n’ otù n’ ótù , onyeisi atụmatụ ahụ na steeti Anambra , bụ Maazị Raphael Enukọrah , na Kọmishọna na- ahụ maka ahụike na steeti ahụ , bụ Dọkịta Vincent Ọkpala nke onye nọchitere anya ya bụ Dọkịta John Ndibe kèlere Gọọmenti steeti Anambra n’ ezi ọrụ ya n’ ịkwàlìtè na isonyèsi ike n’ ọmarịcha atụmatụ ahụ na steeti ahụ , ma kwekwa nkwà ịga n’ ihu n’ ịkwàdo ya bụ atụmatụ , n’ ihi na a pụrụ isi na ya wee chụọ ụbịam ọsọ ụkwụ erughị ala na steeti ahụ .
Na nzaghachi , Gọvanọ Willie Obianọ , nke onye nọchitere anya ya bụ osote Gọvanọ , Dọkịta Nkem Okeke kwuru na ọchịchị ya ga- aga n’ ihu ime kwesiri na ọ ga- eme , iji hụ na steeti ahụ na- aga n’ ihu irita úrù na ya bụ atụmatụ , ọbụnadị dịka o nyere ndụmọdụ ka a kànye ụdị nzùkọ ọzọ , nke ndị ọchịchị steeti ahụ ga- esònye na ya n’ ozuzu okè , bụ ebe a ga- anọ wee lebàá anya n’ otu a ga- esi me ka ya bụ atụamatụ kawanye mma .
' National Cash Transfer Unit ' bụ ụlọ ọrụ na- ahụ maka ikesà ego n’ okpurù atụmatụ nkwàlite ọnọdụ obibi ndụ , a kpọrọ ' Social Intervention Program ' nke ọchịchị Onyeisi ala Muhammadụ Buharị tụpụtara , ma bụrụkwa nke e sikwa na ya wee na- enye ndị ihe na- esiri ike n’ ime obodo dị iche iche n’ ala anyị ego dị puku Naịra ise kwà ọnwa ọbụla .
Ndị Uwe Ojii Anambra Ejide Ma Kpọgharịa Ndị Omekoome Iri Asaa Na Otu
Igbo sị na ọnụ anaghị ezu ike ma ọ bụrụ na ihe ọ na- ata agwụghị , ma sịkwa na ọ na- abụ a na- egbu ji awaị , ọ na- atọ ụtọ , a na- abachawanye ji .
Ka ọ dị taa , ndị uwe ojii steeti Anambra akpụgharịala ndị a na- enyo ènyò na ha bụ ndị omekoome , dị iri asaa na otu n’ ọnụ ọgụgụ , bụ ndị a nwụchikọrọ site na mpaghara ebe dị iche iche na steeti ahụ .
Nke a bụ nnọọ otu n’ ime akụkọ ọgbụgba ama sochigoro amụmà ' Operation Kpochapụ ' nke abụọ , bụ nke aka na- achị steeti ahụ , bụ Gọvanọ Willie Obianọ gbàpèrè na nso-nso a iji kwàlitekwuo agha ahụ a na- ebu megide mpụ , ohi , otu nzuzo , ntọrị mmadụ , tinyere arụrụ ala na omekoome ndị ọzọ .
N’ okwu ya oge ọ na- akpụgharị ndị ahụ , onye na- ahụ maka mmekọrịta ọhaneze na ndị uwee ojii na steeti ahụ , bụ Maazị Harụna Mọhammed , bụ onye mere nke ahụ onyeisi ndị uwe ojii na steeti Anambra , bụ Maazị John Abang mere ka a mara na n’ ime mmadụ iri asaa na otu ahụ , mmadụ ise bụ ndị a nwụchikọrọ maka ntọrị mmadụ , ibugharị onwe ha dịka ndị ọrụ agha ala anyị , na igwù ojoro , ndị ótù onye n’ ime ha bụ onye ji ótù ahọ efe àla nna anyị na steeti Delta .
Ọ sị na mmadụ iri anọ na otu bụ ndị a nwụchikọrọ maka òtù nzuzo ; ebe e jidekwara mmadụ iri abụọ na abụọ maka ohi na arụrụ ala ndị ọzọ .
O kwuru na a nwụchikọrọ ndị òtù nzuzo a site na njikọ aka nke òtù ọrụ nchekwa ahụ na- ebu agha megide òtù nzuzo na mahadum Unizik , bụ nke a maara dịka Unizik Anti-Cult .
Ndị ahụ e jidere maka igwù ojoro ka e kwùrù na ji otu nwa amadi bụ Oledịmma Macdowal n’ ọrụ , ma kapụ ya ego dị otu nde naịra na ụma abụọ .
Ihe e nwekọtara n’ aka ndị ahụ gụnyèrè nsụnsụ egbe , mmà , anyike , ọgwụ ike , anwụrụ ike , nakwa ọtụtụ ihe ndị ọzọ ha ji eyi ụmụ mmadụ égwù .
N’ akụkọ dịkwa ka ibe ya ; a nọrọ ụnyaahụ wee kpụgharịa ụmụnwaanyị atọ a na- enyo enyo na ha bụ ndị ntọrị mmadụ , maka ịtọrọ ụmụaka ụmụnwoke abụọ , bụ Mustapha Abdulazeez , gbara ahọ abụọ , na Wahlid Yusuf gbara ahọ atọ , bụ ndị e kwuru na a tọọrọ n’ abalị iri abụọ nke ọnwa a , na steeti Gombe , ebe ha nọ na- egwuru onwe ha egwuregwu .
Dịka nnyocha e mere siri kọwaa , otu nwaanyị aha ya bụ Oriakụ Blessing Joe , sitere steeti Baụchi tọọrọ ụmụaka abụọ ahụ na steeti Gombe , wee kpọrọ ha gbadata Ọnịtsha ebe ya na ndị òtù ya bụ Oriakụ Faith Ọkpa sitere Ugep n’ ime steeti Cross River ( bụkwa nne nwaanyị dị ime ọnwa oruru ) na Oriakụ Ngọzị Tisiobi sitere Achina n’ ime steeti Anambra chọrọ ịnọ wee ree ha n’ ọnụ ego dị narị puku naịra asaa na iri ise ( n’ otu n’ otu ) ; tupuu aka ndị uwe ojii wee nwụchikọọ ha .
N’ oge mbụ , site n’ ajụjụ ọnụ a gbara ya , ya bụ nwaanyị tọọrọ ụmụaka ahụ , bụ Oriakụ Blessing Joe na- ekwụbụ na otu n’ ime ụmụaka ahụ bụ nwa ya mụrụ n’ afọ ya , ebe nke ọzọ bụ nwa nwanne ya nwaanyị nwụrụ anwụ ; mana o mezịrị ya ' taa kpuchie ọnụ ' oge ndị bụ nne na nna ụmụaka ahụ n’ eziokwu nwètara ozi site na Facebook na ndị uwe ojii hụrụ ụmụ ha na steeti Anambra ; ha wee bịaruo , kwuo na ụmụ ha n’ eziokwu , bụkwa nke pụtara ìhè n’ otu ụmụaka ahụ siri wee ñụrịa ma makụdo ha ngwa-ngwa ha hụrụ ha .
Ka ọ dị taa , ndị nne na nna ahụ akpọrọla ụmụ ha laa , ebe ndị uwe ojii ka na- emekwa nnyocha bànyere ya bụ okwu na okwu ndị omekoome ndị ọzọ ha jidere .
N’ ịgbaso nke , ya bụ onyeisi ndị uwe ojii fòòro ntutu , taa , sị na ha bụ ndị ọrọ nchekwa agaghị ezu ike n’ imemìlà na ibuso mpụ , ohi na arụrụ ala agha na steeti ahụ , ruo mgbe a chụrụ ha niile ọsọ ụkwụ erughị ala na ya bụ steeti .
Ka ọ na- etò aka na- achị steeti ahụ , bụ Gọvanọ Obianọ maka nkwàdo ya nye ndị ọrụ nchekwa na steeti ahụ ; ọ gakwazịrị n’ ihu kelee ọhanaeze na Ndị Anambra maka aka ha na- enyere ndị ọrụ nchekwa , site n’ ịgbara ha àmà na izunye ha ohi ozi dị iche iche na- enyere ha aka ịnwụchikọ ndị omekoome na ya bụ steeti .
Ụlọ Ọrụ FERMA Amalitela Idozisị Ụfọdụ Ụzọ N’ Anambra
Gọọmenti etiti , site n’ okpuru ngalaba ụlọ ọrụ ya na- ahụ maka imezigharị na ichekwaba okporo ụzọ , bụ ' Federal Road Maintenance Agency ( FERMA ) ' amalitela idozigharịsị ụfọdụ ụzọ mebiri emebi na mpaghara ebe dị iche iche na steeti Anambra .
Nke a bụ nke pụtara ìhè dịka ụlọ ọrụ ahụ bùùrù ọrụ ha wee gaa n’ okporo ụzọ awara-awara ahụ siri Ihiala wee gaa Ọrlụ , bụ ebe ha nọrọ wee na- arụ ọrụ mmetụaka ma na- emezigharịkwa ọtụtụ ebe dị iche iche mebisiri emebì na ebe mere mgbọwa .
N’ okwu ya bànyere ya bụ ọrụ mmetụaka , onye nlekọta ọrụ ngo ahụ , bụ Maazị Solomon Ndụkwe kọwara na ụzọ ahụ sò n’ otu n’ ime ụzọ ole na ole gọọmenti etiti rụtụrụ aka na mpaghara ndịda-ọwụwa anyanwụ ala anyị , sị na o kwesiri ka e mezigharịa ya nke ta nke echi .
O kwùrù na ọ bụ aka na- achị steeti Anambra , bụ Gọvanọ Willie Obianọ dọtara ya bụ ọrụ site n’ ozi o zigaara gọọmenti etiti bànyere ụzọ ya dị na steeti ahụ e kwèsiri ka e dozigharịa ; ma sịkwazie na ọ bụghị naanị ụzọ ahụ ka a ga- emezigharị , kama na ọtụtụ ụzọ gọọmenti etiti dị na steeti ahụ sokwa na ndị a ga- emetụ aka .
Na ntụnye nke ya , eze ọdịnala Ihiala , bụ Igwe Thomas Obidịegwu , bụ onye jiri ụkwụ ya garuo n’ ebe ahụ ileta ka ọrụ ahụ si aga , kèlèrè Gọvanọ Obianọ maka ịdọta ya bụ ọrụ , bụ nke o kwuru na ọ ga- enye akz ịkwàlite njem udo na ije awele , ọbụnqdị dị o tòkwàzịrị gọọmenti etiti maka ịña ntị nyere ya bụ mkpesa ma gbatakwa ọsọ enyemaka n’ ozuzu òkè , dịka a tụrụ anya .
N’ akụkọ dịkwa ka ibè ya , aka na- achị steeti Anambra , bụ Gọvanọ Willie Obianọ nọrọ na nso-nso a wee kwuo na ọrụ okporo ụzọ ga- amalitekewa ịgawanye n’ ihu n’ okporo ụzọ dị iche iche na steeti ahụ .
Gọvanọ Obianọ , nke ọ bụ osote ya bụ Dọkịta Nkem Okeke nọchitere anya ya n’ ofufè nrò pụrụ iche weere ọnọdụ n’ ụlọ ụka ' Monica ’ s Anglican Church Enugwu-Ukwu ' dị n’ okpuru ọchịchị Njikọka , kpọkùkwara ndị Anambra ka ha gaa n’ ihu ịkwàdò ya bụ ọchịchị nọ ugbu a na steeti ahụ , n’ ezi ọrụ mmepe dị iche iche na- aga n’ ihu na ngalaba nakwa mpaghara niile nke ya bụ steeti .
Ọ dụrụ ha ka ha na- atụ ụtụ isi ha n’ oge nakwa otu o kwesiri , na- etinye aka n’ ịkwàlite mmepe obodo , ma na- agbakwazị ama ma ọ bụ na- eweta mkpesa n’ aka ndị ọrụ nchekwa bànyere nzọ-ụkwụ ọbụla ha na- enyo enyò na mpaghara ha , ọkachasị ugbu a oge mmemme ekeresimeesi na- akpụdòbe nso , maka na , dị ka o siri kwuo , ọrụ mmepe na nchekwa obodo abụghị nke dịịrị naanị gọọmenti .
Gọọmenti Anambra Agapuola Mmiri Ọhụụ n’ Urunnebo , Enugwu-Ukwu
Oke ọñụ dara n’ ogige ụlọ ahụike Obu Ọzọm dị n’ Urunnebo nke obodo Enugwu-Ukwu dị n’ okpuru ọchịchị Njikọka nke steeti Anambra , dịka gọọmenti steeti ahụ gbàpùrù mmiri ọhụụ , bụ nke ji ọkụ si n’ ikike anyanwụ were arụ ọrụ , ma nyefee ya n’ aka ụlọ ahụike ntà ahụ .
Nke a bụ nke e mere site n’ okpuru isi ụlọ ọrụ okwu metụtara ọdịmma ọhanaeze na steeti ahụ , iji kwalite adịmọcha , ezi mmiri ọñụñụ nakwa ihe ndị ọzọ e ji mmiri eme na ya bụ ụlọahụike na gburugburu ya .
N’ okwu ya na mmemme inyefè ya bụ mmiri n’ aka ndị obodo ahụ na ndị nlekọta ụlọ ụlọahụike ahụ , onye nọchitere anya ụlọ ọrụ ahụ , bụ Maazị Chinweike Ajanobi kwuru na ọ bụ ọchịchọ obi Gọvanọ Willie Obianọ ime ka ihe dịrị Ndị Anambra mma ma dịkwara ha mfe , iji hụ na a kwàlìtère ọnọdụ obibi ndụ ha n’ ogoogo dị elu .
Ọ gara n’ ihu kpọpụtasịa ụfọdụ ihe dị iche ọchịchị nọ ugbu a na steeti ahụ mepụtagoro n’ ịkwàlite mmepe ime-ime obodo , na ime ka ihe dịrị ndị bi n’ ime obodo mma , ma kwuo na nke ahụ enyela nnọọ aka n’ ọtụtụ ụzọ dị iche iche ime ka ya bụ steeti bụrụ eji ama àtụ .
Ọ dụkwazịrị ndị obodo ahụ ka ha lekọta mmiri ahụ anya nke ọma , ma chekwaba ya na ihe ndị ọzọ gọọmenti rụnyèrè na mpaghara ahụ iji mee ka ọ dịtòóró ha aka .
Ka ọ na- ebunye Gọvanọ Obianọ ụkpa ekele maka ezi ọrụ ahụ , onyeisi ọchịchị obodo Enugwu-Ukwu , bụ Maazị Greg Egentị kọwara ya bụ ọrụ ngo dịka nke magburu onwe ya , n’ ihi oke urù ọ bààrà ụlọ ahụike ahụ nakwa ndị obodo ahụ n’ izugbe , ọ kachasị n’ ime ka ezigbo mmiri ọñụñụ dị ha nso ma ruokwa ha aka
Oge ọ na- ekelekwa osote odeakwụkwọ mgbasa ozi nye Gọvanọ Obianọ , bụ Maazị Emeka Ozumba maka ezi agbambọ ya n’ ịdọtara ha mmiri ahụ nakwa ịhụ na a rụchapụrụ ya n’ oge a tụrụ anya ; Maazị Egentị kwèzịrị nkwa na ha ga- aga n’ ihu ichekwa na ilekọta ya nke ọma , ọbụnadị dịka o kwèrè nkwà na ha ga- aga n’ ihu inye ọchịchị ya nkwàdo n’ ọrụ ọma dị iche iche ọ na- arụgasị na ngalaba niile steeti ahụ .
Na nkenke okwu ya , Maazị Emeka Ozumba kọwara atụmatụ mmepe nke ọchịchị Gọvanọ Obianọ dịka nke magburu onwe ya na pụrụ iche , n’ ihi na o jezùrù obodo niile nke steeti ahụ ọnụ , ọ kachasị ọrụ mmepe nke ahụ ọ na- abàgide site n’ inye obodo ọbụla dị n’ ime steeti ahụ ego dị nde Naịra iri abụọ , iji họrọ ma rụọ ihe na- akpà ha .
O tòkwàzịrị ụlọ ọrụ ahụ lekọtara ya bụ ọrụ ngo wee ruo na a rụchaa ya dịka a tụrụ anya , ma kwuzie na ndị Urunnebo ga- echekwaba ya bụ mmiri na ihe ndị ọzọ gọọmenti rụnyèrè na mpaghara ha , n’ ihi na ilekọta na ichekwaba akụrụngwa gọọmenti dị n’ obodo ha sò n’ otu ihe pụrụ iche e jiri mara ya bụ obodo .
Adịnụba Adụọla Ndị Ntorobịa Na- Ede Akwụkwọ Ka Ha Gbado Anya
Igbo sị na ọ bụ ka onye si eme ka oku si akpọ ya , ma sịkwa na ùgwù dike anaghị agha ya , ma na ndụ ma n’ ọnwụ .
Ka ọ dị taa , a kọwaala otu onye edemede a mà amá , bụ ọkammụta Chịnua Achebe lagoro mmụọ dịka odogwu nwoke ọka ibe , na onye nwere ezi ọhụhụ ụzọ .
Ọ bụ Kọmishọna na- ahụ maka mgbasa ozi na ịkụziri ọhaneze ihe ha kwesiri ịma na steeti Anambra , bụ Maazị C-Don Adịnụba nyèrè ya bụ nwa amadi otuto a n’ isi ụlọ ọrụ ya dị n’ Awka , oge ndị òtù jikọtara ahụ ndị ntorobịa na- ede akwụkwọ n’ ala Nigeria , bụ ' Society of Young Nigerian Writers ' , ngalaba ya nke steeti Anambra gàrà kpọtụrụ ya .
O mere ka a mara na Achebe , dịka ọkaibe ọ bụ , sitere n’ akwụkwọ ya bụ ' Man of The People ' wee buo amụma na a ga- enwe nsogbu igbusi mmadụ n’ ala Nigeria , ma nwekwa nke abụọ ya ma ọ gachaa obere oge nke mbụ jiri mechaa ; ihe ndị ahụ niile wee mezuo n’ ahọ 1966 n’ ala Nigeria .
O torò ya bụ agụnwoke dịka onye dere ọtụtụ akwụkwọ na- ewu èwù n’ ogoogo mba ụwa , nke gụnyere ' Things Fall Apart , ' bụ nke o dere oge ọ dị ahọ iri abụọ na isii ma bipụta ya oge ọ dị ahọ iri abụọ na asatọ , tinyere akwụkwọ ya ndị ọzọ , dịka ' Anthills of Savannah , ' ' No Longer At Ease , ' ' Arrow of God ' na ọtụtụ akwụkwọ ndị ọzọ o dèrè tupu laa mmụọ , ma kọwazie ya dịka odogwu nwoke steeti Anambra , Ndị Igbo na Ala Nigeria n’ izugbe ji eme ọnụ .
Kọmishọna Adịnụba kwukwazịrị na o kwesiri nnọọ ka a gaa n’ ihu ịkwanyere ya bụ nnukwu mmadụ ugwu ruuru ya , ọbụnadị ma ugbu a ọ lagoro mmụọ .
Ọ kpọkukwara ma dụọ ndị ntorobịa ahụ na- eto eto ka ha gbadosie anya ike ma soro ezi nzọ-ụkwụ Ọkammụta Achebe dịka ihe nlere anya , dịka ọ bụ nwoke jụrụ ikwe ka e nwee ihe ọbụla jikọọrọ ya na ime mpụ ma ọ bụ ịkwàdo ihe ọjọọ , wee rukwaa n’ ọnwụ ya .
Na mbụ n’ okwu ya , onye duru ndị ahụ wee bịa ya bụ ije , ma bụrụkwa onyeisi otu jikọtara ndị ntorobịa na- ede akwụkwọ n’ ala Nigeria , ngalaba ya nke Anambra , bụ Maazị Izunna Okafor , kwuru na ọbịbịa ahụ ha bịara bụ iji kpọtụrụ ya bụ Komishọna nakwa ụlọ ọrụ ya maka nnukwu mmemme ha na- akwadobe ịchịkọba n’ aha Ọkammụta Chinua Achebe .
O mere ka a mara na ya bụ mmemme , bụ nke a kpọrọ ' Chinua Achebe Literary Festival ' bụ nke ha si na ya wee na- akwanyere Achebe ùgwù , ma sịkwa na ha màlìtere ya n’ ime ahọ anọ gara aga , bụ ahọ 2016 , oge ha mere agba nke mbụ ya , ọbụnadị dịka o kwuru na nke ahụ amịtala nnọọ ọtụtụ ezi mkpụrụ .
Ka ọ na- ekwupụta na isiokwu mmemme omenahọ ahụ nke ahọ a dịka ' Intellectual and National Development : The Chinua Achebe Approach ' nke pụtara , ma a sụgharịa ya ' Ndị Gụrụ Akwụkwọ Na Mmepe Obodo : Usoro Nke Chịnua Achebe ' ; Maazị Izunna gakwara n’ ihu kọwaa na ya bụ mmemme nke ahọ a ga- ewerekwa ọnọdụ n’ ụbọchị ahụ a mụrụ Achebe , bụ abalị iri na isii nke ọnwa Nọvemba n’ ogige ọba akwụkwọ Kenneth Dike dị n’ Awka , màlite n’ elekere iri nke ụtụtụ .
N’ ịkpọku gọọmenti steeti ahụ ka o mee aha Ọkammụta Chnụa Achebe ka ọ dị ọkpụtọrọkpụ , tupuu steeti ndị ọzọ eburu ụzọ mee nke ahụ ; ya bụ onye ntorobịa nwetagoro ọtụtụ nkwanye ùgwù n’ edemede jizịrị òhèrè ahụ wee rịọ Gọvanọ Obianọ ka o gùzobe onye enyemaka ma ọ bụ onye ndụmọdụ pụrụ iche ga- anọ n’ agbata gọọmenti na ndị na- ede akwụkwọ na steeti ahụ , rịọ nkwàdo maka ihe mmemme ahụ , ma kpọkuokwa ọhaneze ka ha bịa were anya ha na ntị ha gbara ekeresimeesi n’ ụbọchị mmemme ahụ , bụ nke ọtụtụ ndị dị iche iche na- ede akwụkwọ ga- esonye na ya .
Gọọmenti Anambra Ebidorola Ụmụaka Iri Na Isii Akwụkwọ
Gọọmenti steeti Anambra , site n’ aka isi ụlọ ọrụ na- ahụ maka ihe metụtara ndị nne na ụmụaka na steeti ahụ , bụ ' Ministry of Women and Children Affairs ' ebidorola ụmụaka ruru iri na isii n’ ọnụ ọgụgụ akwụkwọ .
Ụmụaka ahụ bụ ndị e tinyèrè n’ ụlọ akwụkwọ n’ isimbido izuụka a , ma bụrụkwa ndị a kpọtàrà site n’ ogige ebe ụmụaka enweghị nne na nnà dị n’ ebe dị iche iche .
Ha bụ ụmụaka , nke gụnyere ụmụnwoke iteghete na ụmụnwaanyị asaa bụ ndị e tinyere n’ otu ụlọakwụkwọ dị n’ Awka , ebe ha màlitegoro isonye na mmụta na ihe dị iche iche a na- eme ebe ahụ .
N’ okwu ya bànyere nke ahụ , Kọmishọna na- ahụ maka ihe metụtara ndị nne na ụmụaka , bụ Nwaada Ndịdị Mezue kwùrù na nke ahụ dabàrà adabà n’ ezi ebumnobi na mmasị ọchịchị Gọvanọ Willie Obianọ inye ụmụafọ steeti ahụ agụmakwụkwọ , na ịkwàlìtè ọnọdụ mmụta bụ ịgbà na ya bụ steeti .
O mere ka a mara na otu ahụ e siri bidoro ụmụakwụkwọ ahụ agụmakwụkwọ ga- enye aka mee ka ha na ụmụaka ndị ọzọ nà gburugburu ha na- enwe mmekọrịta , mee ka ha mesàpụ ahụ , ma kwàlitezie ọnọdụ mmụta na ọgụgụ isi ha .
Ka ọ na- akọwa na ụmụaka ahụ na agụmakwụkwọ ha ga- anọ n’ okpurù nlekọta gọọmenti steeti ahụ , Nwaada Mezue gakwara n’ ihu kwunwèé ezi njikere ọchịchị nọ ugbu a na ya bụ steeti dị ịkwàlìté ngalaba mmụta , ọnọdụ obibi ndụ ụmụafọ steeti ahụ , nakwa ngalaba niile nke ya bụ steeti , ọbụnadị dịka ọ dụrụ ụmụakwụkwọ ahụ ka ha tinyesie uchu ike n’ agụmakwụkwọ ha .
AFCON Ndị Erubeghị Afọ Iri Abụọ na Atọ-Naijiria na Ivory Coast
Ámá egwuregwu Al Salam dị na Cairo mba Ijipt-bụ ebe ndị otu egwu bọọlụ Naijiria , Ugo Kara aka , nọrọ merie mba Tunisia were mabute Ọla nchara na 2019 AFCON-bụ ebe anọrọ malite egwu bọọlụ ndị otu B nke dị n’ etiti ndị ji ya bụ Iko , Naijiria na ogbo ha Ivory Coast , dịka onye ọ bụla na- azọ ịsonye na Iko Olympic na 2020 .
Onyeisi otu egwu bọọlụ ahụ bụ Azubuike Okechukwu na ọgbaniihu Taiwo Awoniyi bụ ndị esoghị otu egwu bọọlụ Naijiria na erubeghị afọ iri abụọ na atọ iji gbapụta isi ha na iko ha buru n’ afọ 2015 na mba Senegal , dịka otu egwu bọọlụ ha na mba Yuropu ekweghị ahapụ ha maka asọmpi ahụ .
Kama a na- ele anya na mmadụ abụọ ndị a ga- esonyere ndị otu ha tupu ụbọchị Tuzdee ha ga- ezute Zambia .
Naijiria , bụ ndị bu ya bụ Iko a na- azọ , gbara ọnyụpa n’ aka mba Cote d ' Ivoire ka ejiri otu ọkpụ asataghị chaa were merie ha n’ ehihie Saturday .
Silas Gnaka nyere ya bụ goolu site na adọba agba penariti na nkeji iri isii na asatọ ngwangwa ndị Naịjirịa fọrọ nanị mmadụ iri dịka Ilisa Ndah nwetara akwụkwọ edo edo nke abụọ ka ọgbatụsiri Youssouf Dao nke ojiri pụọ .
Naijiria gbara mbọ ka ha sata goolu ahụ mana oge gbanarịrị ha .
Ha na- elezi anya imeri asọmpi abụọ fọdụrụ .
Ntozu Maka AFCON : Ugo Naijiria Ga- ezukọ Ta
Dịka asọmpi maka ntozu AFCON na- ebiri ọkụ , otú egwu bọọlụ ala anyị , Ugo Ukwu , bụ ndị a na- eche na ha ga- ezukọta na Naijiria , ụbọchị taa bụ Mọndee iji were kwado maka asọmpi a iji sonye na AFCON 2021 .
Asọmpi mbụ nke otu B dị n’ etiti Naijiria na ndị mba Benin Republic .
Naijiria ga- ebido asọmpi itozu maka ịsonye na AFCON ga- adị na Cameroon n’ afọ 2021 site na ị nabata ndị egwu bọọlụ mba Benin Republic a na- akpọ Uze na Ámá egwuregwu Godswill Akpabio dị na Uyo na Wednezdee .
Dịka ha na ndị Benin kwatụsịrị , Ugo ala anyị ga- efepụ gawa Maseru ụbọchị Friday maka asọmpi ha na Aguiyi nke Lesotho na Ámá egwuregwu Maseru-Setsoto ụbọchị ụka .
Naijiria zuru okè n’ egwu dịka Ahmed Musa nwere ihe mmerụ ahụ bụ onye dị mma ugbua tinyere ndị na- agba n’ azụ-Omeruo , Abdullahi Shehu na Bryan Idowu , tinyere ọgba n’ etiti Mikel Agụ .
Kalu , bụ onye na- agba na mba France echighatala ka o soghị gbaa asọmpi enyi na enyi nke Naijiria na Brazil .
Daniel Akpeyi bụ onye akpọrọ kamgbe Naijiria gbachara AFCON 2019 na Ijipt , Oche goolu nke mbụ Francis Uzoho bụ onye agaghị eso n’ ọtụtụ asọmpi maka ihe mmerụ ahụ o nwere na asọmpi Naijiria na Brazil .
Issa Sy nke Senegal bụ onye CAF wepụtara ga- egbu pịpịrọ na asọmpi ahụ ga- adị n’ etiti Naijiria na Benin Republic na Uyo .
Nouha Bangoura , El Hadji Abdoul Aziz Gueye na Fatou Thioune bụ ndị ga- enyere ya aka .
Buhari , Nnukwu Onyeisi Ụkọchukwu nke Canterbury Hụrụ
Onyeisiala Muhammadu Buhari na Nnukwu Onyeisi Ụkochukwu nke Canterbury , the Most Reverend Justin Welby , e nweela nzukọ na London .
Mmadụ abụọ zukọtara na Obi Lambeth , dị na London , ụbọchị ụka .
O nweghị ihe gbara ọkpụrụkpụ pụtara ihe gbasara nzukọ ha na abụghị nanị onyonyo nke sitere n’ ụlọ Onyeisiala pụta .
Anyị ga- amata na Onyeisiala bụ onye nke hapụrụ Naijiria kamgbe mkpụrụ ụbọchị iri abụọ na asatọ nke ọnwa Ọkụtoba dịka o pụrụ nje m ụzọ abụọ .
O buru ụzọ gaa Saudi Arabia , ebe ọ nọ maka ọgbakọ nzukọ Future Investment Initiative Forum , ma were site n’ ebe ahụ gawa njem nke abụọ nke bụ nke ya onwe ya na mba UK n’ abalị abụọ nke ọnwa Nọvemba .
Onyeisiala bụ onye a na- atụ anya ma ọ ga- abata na abalị iri na asaa nke ọnwa Nọvemba .
Ụlọakụ Etiti Ga- Etinye Ụmụ Na- Eto Eto Puku Iri Atọ na Isii N’ Ọrụ Ugbo
Opekampe ụmụ na- eto eto dị puku iri n’ ọnụ ọgụgụ kwa steeti ọ bụla n’ ala ànyị Naijiria bụ ndị Ụlọakụ Etiti ga- etinye n’ ọrụ ugbo iji were hụ na nri bụ atụrụ tawazie n’ ala anyị ma sitekwa na ya mee ka ọrụ dịkwa .
Onyeisi na- ahụ maka Mmepe Akụnụba , nke Ụlọakụ ahụ kachasị , Dọkịta Mudashir Olaitan , bụ onye mere ka amata nkea .
Ọ gakwara n’ ihu were kwuo n’ ụlọ akụ ahụ dị njikere ị kwado ndị nwere ezi atụmatụ ọrụ n’ ala anyị site na amụma Ego Mmepe maka Ụlọ ọrụ ndị pegasịrị mpe .
Dịka o kwupụtara na Naijiria bụ ndị nke otu narị na otu n’ etiti otu narị na iri atọ na asaa mba ndị ọzọ na ndepụta mba ụwa maka ụlọ ọrụ , Olaitan kwuziri nkea mere ka agbapụ ya ọsọ bụ mmepe nke ụlọ ọrụ ndị pegasịrị mpe n’ ebe ọrụ ugbo dị .
O kwụpụtara nkea ụbọchị Satọdee na Lagos nkụzi dị na mmemme nzukọ na ncheta afọ iri atọ na otu nke ndị pụtara na Mahadum Lagos Steeti University na afọ 1988 .
Adebisi Adedeji bụ onye nọchitere anya Olaitan na nkụzi ahụ isiokwu ya bụ , " Ị kwado Ohere dị Iche Iche Maka Ndị Na- Ebido Ọrụ nke Ha site na Atụmatụ Gọọmenti " .
O kwuru , " Anyị nwere ezi atụmatụ iji were kwado Ụlọ ọrụ na- ahụ maka Ibido Ọrụ onwe , akpọrọ Nigeria Sovereign Investment Authority n’ olu bekee , n’ ebe ọ gbasara ego maka igote ihe ndị a ga- eji emepụta fetịlaịza NPK " .
Onye isi oche ọgbakọ ahụ bụ , Musiliu Obanikoro , kwukwa na ọ dị mkpa ka a kụziere ndị na- ebido ọrụ nke ha akwụkwọ nke ọma ije were mee nke ọma .
Ụlọọrụ NAFDAC Emebiela Ọgwụ Adịgboroja Karịrị Ijeri Naira Atọ
N’ ịgba mbọ ya iji were memilaa ọgwụ adịgboroja n’ ala anyị maka na ọ bụrụ na agbaghị ụzọ owere mgba , ọ naghị echi , onyeisi ụlọọrụ na- ahụ maka nhazi nri na ọgwụ n’ ala anyị a na- akpọ NAFDAC na mkpirisi , Ọkammụta Mojisola Adeyeye , ekwuola na ụlọọrụ ahụ emebiela ọgwụ adịgboroja karịrị ijeri naira atọ n’ afọ abụọ gara aga .
Adeyeye mere ka amata nkea na mkparịtaụka ya na ndị nta akụkọ n’ Abuja ụbọchị Mọndee .
O kwuru , " Ụlọọrụ ahụ chọpụtara ụlọ ngwaahịa nke dị n’ ebe ndị mmadụ bi n’ ụzọ Igboamaeze , Awada Obosi , Onitsha , Anambra Steeti , bụ ebe edebere ọgwụ adịgboroja dị iche iche .
Katọn ruru otu narị na iteghete nke ọtụtụ ngwa ahịa dịka ọgwụ Lincocin , Artesunate , Augumentin , Panadol Extra , Cafcol 250 mg capsules , Busoopan , Laridox , mkpụrụọgwụ Postinor 2 , Coartem 20 / 120 , Lofnac ( Diclofenac Sodium ) na Aldomet bụzi nke ụlọọrụ ahụ kpọchikọrọ . "
" Anyi gara n’ ihu jidekwa otu nnukwu ụgbọala bu ọgwụ adịgboroja dị iche iche aga Kano .
Ngwa ahịa ahụ ruru nde naira isii n’ ọnụ ahịa ya .
Ụlọọrụ ahụ emebikwala ọtụtụ ọgwụ adịgboroja na ihe ndị eji arụ ọrụ n’ ụlọọgwụ nke adịgboroja ijere naira atọ na nde narị abụọ ( n’ ime afọ abụọ gara aga ) .
Site na nrụkọ ọrụ ọnụ ụlọọrụ ahụ na nke na- ahụ maka ị tụbata ahịa n’ ala anyị ( Nigeria Customs Service ) , ha ebidola mmebi ngwaahịa ndị ahụ akpọchiri maka erughị ka achọrọ , ọkachasị Tramadol . "
Adeyeye nọrọziri oge ahụ were kpọkue Gọọmenti Etiti ka ha leba anya n’ ụgwọ ọnwa nke ndị ọrụ NAFDAC , n’ ihi ihe ka n’ ọnụ ọgụgụ n’ ime ha enweghị ike ịkwụ ụgwọ ụlọ maka ezi ebe obibi na Lagos .
O kwuru na otu nwa nwaanyị nke otu onye onye ọrụ ụlọọrụ ahụ bụ onye ndị ahụ ụlọọrụ NAFDAC mebiri ngwaahịa adịgborija ha tọrọ ; mana ọ bụ onye e mechara hapụ .
Ọ rịọkwara ka ewulite ọnọdụ ego ịkwado ọrụ ụlọọrụ ahụ ka ha were nwee ike rụọ ọrụ ka o siri kwesi ma zọpụtakwa ndụ site n’ ịchụ ọgwụ na akọrọngwa adịgboroja ọsọ ụkwụ eru ala n’ ala anyị .
AFCON Ndị Erubeghị Afọ Iri Abụọ na Atọ : Naijiria Egosi Zambia na Iti Na- ama Ụzọ Akwụkwọ
Dịka ọ na- ahịọ na mba Ijipt ebe AFCON ndị erubeghị afọ iri abụọ na atọ na- aga n’ ihu ugbua , Naijiria jiri iwe were gosi mba Zambia na ọ bụ iti na- ama ụzọ akwụkwọ ka ha jiri ọkpụ atọ asatara otu si ha jido n’ amaegwuregwu Al Salam na Cairo .
N’ agbanyeghị na Patson Daka bu ụzọ nye goolu na nkeji iri na abụọ , mana Orji Okonkwo sara ya bụ goolu na nkeji iri na isii .
Kelechi Nwakali mezuru goolu ahụ abụọ site na adoba abụọ , free kick , dị egwu na nkeji iri isii na ise ; ebe Taiwo Awoniyi jiri goolu nke atọ were mechie okwu dịka oge na- akụzi kwarapụ kwarapụ .
Mmeri a meziri Naijiria jiri bụrụ ndị nke abụọ dịka ha si kwụrụ n’ ogogo otu B site n’ akara atọ ha nwere ugbua , ma wulite mmụọ ha n’ olile anya ịnweta akwụkwọ Olympics afọ .
South Africa bụ ndị nke mbụ ugbua site na akara anọ dịka ha na ndị Zambia gbachara onye laba onye laba na iji otu ọkpụ asataghị otu merie Ivory Coast .
Ndị egwu bọọlụ Naijiria na- erubeghị afọ iri abụọ na atọ ka e meriri na asọmpi mbụ ha na ndị Ivory Coast sọrọ na Satọdee .
Narị Abụọ na Iri Anọ na Otu ( 241 ) Ụmụ Akwụkwọ UI Nwere Kụlasị Mbụ
Mahadum Ibadan , Ibadan nọ ụbọchị Tuzdee were kwuo na ụmụ akwụkwọ puku asaa , narị anọ na iri atọ ( 7 , 430 ) agụchaala akwụkwọ ebe mmadụ narị abụọ na iri anọ na otu n’ ime ha bụ ndị jiri kụlasị mbụ were pụta na ya bụ mahadum na mpaghara dị iche iche ha gụrụ n’ afọ akwụkwọ nke 2017 / 2018 .
Nwaada Ebhomielen Ofure Mary sitere na ngalaba sayensị ìgwè computa mere ihe ịtụnanaya site n’ iji akara 7.0 CPGA pụta na mahadum ahụ .
N’ okwu ya , ọ rịọrọ ndị otu ya ka ha gosi ume ha ebe ọ bụla ha hụrụ onwe ya , sị n’ ụwa ejighị onye ọ bụla ụgwọ .
Onyeisi mahadum ahụ , Ọkammụta Idowu Olayinka , nọrọ ogige ezumezu International Conference Center nke ya bụ ụlọ akwụkwọ , were kwuo n’ ụlọ akwụkwọ ahụ na- eme mmemme ahụ na ezi mmepe o wetara .
N’ okwu ya , " Ụmụ akwụkwọ dị narị abụọ na iri anọ na otu ( 241 ) n’ ọgụgụ jiri kụlasị mbụ were pụta .
Ngalaba sayensị nwere ụmụ akwụkwọ kacha dị iri anọ na isii ( 46 ) , ebe ngalaba ọrụ ugbo na ọhịa na ngalaba nkà na ụzụ nwere mmadụ iri atọ na asatọ ( 38 ) na iri abụọ na asaa ( 27 ) . "
Ị kọwa ka ụmụ akwụkwọ siri mee gosiri na pacenti 3.38 na pacenti 27.61 nke ụmụ akwụkwọ ndị gụchara jiri kụlasị mbụ na kụlasị abụọ ( ogogo nke mbụ ) were pụta . "
Ụgbọelu Ikuku Udo ( Air Peace ) Enwetala Nturuugo Ọkaibe
Otu n’ ime gbọelu ndị nje m n’ ala anyị a na- akpọ Ikuku Udo ( Air Peace ) ka akpọrọ dịka ụlọọrụ bụ ọkaibe nke afọ 2019 na ụlọọrụ pụrụ iche nke ndị mmadụ .
N’ ozi ha wepụtara , ụgbọelu njem ahụ kwuru na onyeisi akụnụba na nhazi ọrụ ya , Oriaku Ejiroghene Eghegha , natara nturuugo ahụ n’ aha ụlọọrụ Ikuku Udo ( Air Peace ) .
Dịka ọ na- anata ya bụ nturuugo , Eghegha ka ozi kwuru na ọ sịrị na ọ bụ nnukwu ihe ọñụ ịmata na Ikuku Udo bụ ndị e tụnyere ugo dịka ụlọọrụ ọkaibe nke afọ a . "
Obi jupụtara m n’ ọñụ , na ndị ọrụ niile nke Ikuku Udo , ịmata na Ikuku Udo , Ụgbọelu njem kachasị na Ọdịda Anyanwụ Africa , bụ nke etunyere ugo ụbọchị taa dịka ụgbọelu njem nke tụnyere nnukwu ụtụ n’ otito Ụlọọrụ Njem Elu Naijiria . "
Eghegha tinyere na ụgbọelu njem ahụ ga- aga n’ ihu n’ ịchake site n’ ịhụ na ha nyere ndị njem ha ezi nchekwa na njem elu kachasị .
Ọ gara n’ ihu were kwuo n’ afọ ise nke ụgbọelu njem nwere ọtụtụ ihe aka mgba maka kwuo na site na njikọ aka ọnụ na ịhụ ụzọ nke ndị isi mere ụgbọelu ahụ jiri enweta ọtụtụ mmeri .
Nturuugo a , bụ nke Ụlọọrụ Mgbasa Ozi Akwụkwọ dị na Lagos chịkọbara , bụ nke onyeisi oche mmemme ahụ , bụ Ọkammụta Anya O. Anya tunyere , site na enyemaka Chief Marc Wabara na Oriaku Priscilla Oti .
Ọba Akwụkwọ Ala Nigeria Eburula Ozi Nkwàlite Agụmakwụkwọ Gaa Ebenebe
A kọwaala ịgụ akwụkwọ oge niile dịka ụzọ pụtara ìhè na usoro kacha mma isi chụọ ìtì bọrịbọ ọsọ ụkwụ erughị ala .
Nke a bụ isi sekpụ ntị n’ ọgbakọ nkwàlite mmụta na agụmakwụkwọ , bụ nke ọba akwụkwọ ala Nigeria , bụ ' National Library of Nigeria ( NLN ) ' chịkọbàrà , map bụrụkwa nke weere ọnọdụ n’ Ebenebe , dị n’ okpuru ọchịchị Awka South nke steeti Anambra .
N’ okwu ya na mmemme ahụ , onyeisi NLN , bụ Ọkammụta Lenrie O. Aịna kwụrụ na ya bụ atụmatụ nkwalite agụmakwụkwọ bụ nke weere ọnọdụ na steeti niile dị n’ ala Nigeria , ma sịkwa na ebumnobi ya bụ ime ka ọhaneze ghọta mkpà ịgụ akwụkwọ dị , ya na ikesàrà ụmụ mmadụ ihe dị iche iche e ji akwàlite mmụta , site na njikọ aka nke òtù dị iche iche nakwa ndị ọzọ e ji okwu ha agba ìzù .
Ka ọ na- akọwa na atụmatụ ahụ nke ahọ a wèèrè ọnọdụ n’ ụfọdụ obodo mepetụrụ emepe n’ ala Nigeria ; Ọkammụta Aịna , nke ọ bụ osote ya , bụ Oriakụ Gloria Okeagụ nọchitere anya ya na mmemme ahụ , kwùrù na ánaghị agụ akwụkwọ oge niile na- eme ka mmadụ bụrụ ìtì bọrịbọ ma nọrọkwa n’ ọnọdụ ihe ízè ndụ na onye ụwa na- atụ n’ ọnụ , ọbụnadị dịka ọ dụzịrị ndị ahụ bịara ya bụ mmemme ka ha malite ụbọchị ahụ gụsibe akwụkwọ ike ma werekwa mmụta kpọrọ ihe .
Na mbụ n’ okwu ya , onyeisi ngalaba ọba akwụkwọ ala Nigeria dị n’ Enugu , bụ Oriakụ Neboh Rachael Ify kwùrù na e guzobere ya bụ atụmatụ iji kwalite mmụta n’ ogoogo ndụ mmadụ ọbụla , n’ agbànyèghị ahọ ole onye dị , ọkwa onye ji maọbụ ihe onye na- arụ ; ma kwuo na nke ahụ na- enyekwa aka n’ ụzọ pụrụ iche ime ka mmadụ pụọ n’ ọnọdụ ihe ízè ndụ , ndaghachi azụ , ụbịam , ụbụrụ mkpọchi nakwa ihe ndị ọzọ dị otu ahụ .
Ka ọ na- akọrọ ha akụkọ ọgbụgba ama ihe ịgụsi akwụkwọ ike mègòrò na ndụ ya , onyeisi ọba akwụkwọ steeti Anambra , bụ Dọkịta Nkechi Udeze gwàrà ndị bịara mmemme ahụ , nke ọ ka n’ ọnụ ọgụgụ n’ ime ha bụ ndị okenye , ka ha gharakwa ikwe ka ihe ọbụla mee ha ka ha kwụsị ịgụ akwụkwọ maọbụ hụtaba ịgụ akwụkwọ dịka ihe dịịrị naanị ụmakwụkwọ , ụmụaka na ndị ntorobịa .
O mere ka a mara na ịgụ akwụkwọ bụ ihe dịịrị onye ọbụla , n’ ihi ọtụtụ urù nke ahụ na- eweta , n’ agbanyeghị ahọ ole onye dị ; ma chètàkwara ha na ọ bụ ụbọchị mmadụ kwụsịrị ịgụ akwụkwọ ka ụbụrụ na- amàlitere ịkpọchi .
Na nzaghachi na ozi ekele ya , eze ọdịnala Ebenebe , bụ Igwe Chris E. Nnaegbuna ( JP ) kèlèrè ndị ahụ maka iburu ya bụ oke mmemme nke ahọ a wee bịa obodo ahụ , ma kelekwa aka na- achị steeti Anambra , bụ Gọvanọ Obianọ maka ezi agbambọ ya n’ ịkwàlìtè ezi ọnọdụ mmụta na steeti ahụ .
Ọ kpọkùzịkwàrà ndị bịara ya bụ mmemme nakwa ọhaneze ka ha were nkuzi dị iche iche e neyere na ya bụ ọgbakọ wee kpọrọ ihe , site n’ ịmalitezị ugbua gụba akwụkwọ oge ọbụla , iji wee rite úrù so ya , ma sikwa n’ ụzọ dị otu ahụ gbanahị ọghọm dị iche iche dị na mmadụ agụghị akwụkwọ were apụta .
Ndị ọzọ kwuru okwu na mmemme ahụ gụnyèrè Onowu Ebenebe , bụ Maazị Joe Nwegwu , nakwa onyeisi ọchịchị obodo ahụ , bụ Maazị Paul Nnatụ , nke ọ bụ odeakwụkwọ , bụ Maazị Charles Onyebụchi nọchitere anya ya , tinyere ndị ọzọ .
A nọrọ na ya bụ mmemme wee gbaa egwu ọdịnala dị iche iche , mee ihe ngosi , ma gbapekwa obere igbé ọba akwụkwọ ọhụụ , bụ nke akwụkwọ ọgụgụ dị iche iche jupụtàrà n’ ime ya , ma bụrụkwa nke e nyefèrè ndị Ebenebe site n’ aka ọba akwụkwọ ala Nigeria .
Isiokwu mmemme ọgbakọ nkwàlite agụmakwụkwọ nke ahọ a bụ ( ma a tụgharịa ya ) " Agụmakwụkwọ : Akụrụngwa Ịkwàlite Ndị O Nweghị Ka Ọ Hà Ha . "
Ndị Anambra Bi Abụja Emeela Mmemme Ụbọchị Omenala Igbo
Òtù jikọtara ụmụafọ steeti Anambra bi n’ Abụja , bụ nke a kpọrọ " Anambra Town ’ s Peoples Association , Abụja ( ASTPA ) " emerùbela ụbọchị omenala Igbo nke ahọ 2019 .
Oke mmemme ahụ , bụ nke weere ọnọdụ n’ Abụja , bụ isi obodo ala Nigeria dọtara ndị sitere obodo dị iche iche na steeti Anambra bi n’ Abụja nakwa mba ofesi , tinyere aka na- achị steeti ahụ , bụ Gọvanọ Willie Obianọ .
N’ okwu ya na mmemme ahụ , Gọvanọ Obianọ kewèrè nkwà na ọchịchị ya ga- aga n’ ihu ịtụpụta na ịbàgide n’ ọmarịcha atụmatụ dị iche iche ga- akwàlite ezi ọnọdụ obibi ndụ Ndị Anambra , nakwa agamnihu nke mmepe steeti ahụ n’ izugbe .
Gọvanọ Obianọ , nke onye nọchitere anya ya bụ osote ya , bụ Dọkịta Nkem Okeke kpọkuru ụmụafọ steeti ahụ nọgasị n’ ebe dị iche iche ka ha gaa n’ ihu inye ọchịchị nọ ugbua na steeti ahụ nkwàdo iji kwụdosie ike n’ ezi ọrụ dị iche iche o ji n’ aka , bụ nke o kwùrù na mpụta ihe ya emetụtala ngalaba niile nke steeti ahụ .
Ka ọ na- echètara ha na ọ bụ akụ ruo ụlọ , a mara onye kpara ya , aka na- achị achị bụ Obianọ jikwara ohere ahụ wee dụọ ndị ahụ nà ndị Anambra bigasị n’ ebe ndị ọzọ dị iche iche ka ha welataruo àkụ ha ụlọ , site n’ iwunye akụnụba ha , ụlọ mmepụta ngwọ ahịa , ụlọ ọrụ , nakwa ihe mwunye ndị ọzọ dị iche iche n’ ime steeti Anambra , iji kwalite ọnọdụ akpa ego nà mmepe steeti ahụ , ma kewàpụtakwara ụmụnne ha bụ ndị ntorobịa Anambra ohère ọrụ .
O mekwara ka ha mara na steeti ahụ bụzịkwa steeti kachara wee nwee ezi nchekwa na ezi ọnọdụ dị làrịị maka iwunye akụnụba n’ ala Nigeria gbaa gburugburu , ọbụnadị dịka ọ tòkwàzịrị ha maka ịchịkọba ya bụ oke ihe mmemme , bụ nke o kwuru na ọ ga- enye aka ịkwàlitè omenala Igbo ma mekwa ka ụmụaka steeti Anambra bi n’ ebe ahụ mara omenala ebe ha sì .
Na mbụ n’ okwu ya , onyeisi òtù ASTPA , bụ Maazị Ezennia Iwenofu mere ka a mara mmemme ahụ bụ nke a màlitere n’ ahọ 2003 , ma bụrụkwa nke a na- eme kwà ahọ abụọ ọbụla , ọbụnadị dịka ọ kọwara ya dịka mmemme ha sì na ya were akwàlite ịma mma nke ọnatarachi , njirimara , na omenala Ndị Igbo .
A nọrọ na ya bụ mmemme , nke isiokwu ya n’ ahọ a bụ " Igwè Bụ Ike " wee gbaa egwu ọdịnala ma mekwa ọtụtụ ihe ngosi dị iche iche e jiri mara ndị Igbo .
Nsogbu Ókè Àlà Anambra Na Enugu : NBC Amàlitela Ọrụ Ịkpazi Ókè
Igbo sị na ọ na- abụ a kpaa akpaa , a rahụọ n’ ute , ma sịkwa na ọ na- abụ a dị n’ ìzù a nata ndị mmụọ ihe .
Ụlọ ọrụ ahụ okwu bànyere oke ala dị n’ aka n’ ala Nigeria , bụ ' National Boundary Commission ( NBC ) ' agbapeela amụmà ọrụ ịkpa ókè àlà anya ọzọ na nsogbu oke ala ahụ na- adapụta n’ etiti ụfọdụ obodo steeti Anambra na steeeti Enugu , n’ ebe steeti abụọ ahụ gbàrà agbataobi , iji hụ na e kpèzìrì ya ma mekwa ka ufo tọrọ àtọ laghachi .
Mmemme ịgbape atụmatụ ahụ bụ nke weere ọnọdụ n’ Ajalị bụ isi obodo okpuru ọchịchị Orumba North , ma bụrụkwa nke dọtara ndị ji ọkwa ọchịchị , ndị nnọchi anya òtù ahụ , nakwa ụmụafọ obodo ndị ahụ ya bụ nsogbu oke ala na- adapụta n’ etiti ha ; ma ndị Anambra , ma ndị Enugu .
Okpuru ọchịchị ndị ahụ ya bụ nsogbu oke ala metụtàra gụnyèrè ' Awka North ' na ' Orumba North ' nke steeti Anambra , na Eziagu na ' Oji-river ' nke steeti Enugu .
N’ okwu ya na mmemme ahụ , onye jigodi ọkwa dịka onyeisi ụlọ ọrụ NBC , bụ Maazị Adamu Adaji mere ka a mara mkpebi na ezi njikere ya bụ ụlọ ọrụ dị iwèta nsogbu ókè ala ahụ n’ isi njedobe na n’ ụzọ nwa mmụọ emegbula nwa mmadụ , ma nwa mmadụ emegbula nwa mmụọ , ọbụnadị dịka ọ kpọkùrù steeti abụọ ahụ ka ha jikọọ aka ọnụ iji mee ka nke ahụ mịta ezi mkpụrụ .
Ọ dụkwàzịrị ndị ịkpa oke ala ahụ dị n’ aka ka ha were ọgụgụ isi na ọzụzụ e nyere ha wee rụọ ọrụ ahụ nke ọma na otu o kwèsiri , iji mee ka e wèta ọnọdụ udo ga- adị ọkpụtọrọkpụ n’ etiti obodo ndị ahụ .
Na ntụnye nke ya , osote aka na- achị steeti Anambra , bụ Dọkịta Nkem Okeke chetààrà ndị ahụ bịara ya bụ njem udo na steeeti Anambra na Enugu bụ nwanne , ma kọwaa mkpà ọ dị na ha bụ steeti na ndị nke ahụ metụtàrà jikọrọ aka ọnụ ma nabàta mkpebi na ọrụ ndị òtù ahụ n’ obi ọcha , ọbụnadị dịka ọ dụkwàrà ha ka ha were eziokwu na ikpe nkwụmọtọ wee bàgide na ya bụ ọrụ , n’ ihi na ihe nke ụwa bụ naanị nwa mgbe ntà ka ọ na- adị .
Osote aka na- achị steeti Enugu , bụ Oriakụ Cecelia Ezeilo kọrọ akụkọ ntọala bànyere otu steeti abụọ ahụ siri bụrụ ótù , wee ruo mgbe e kewàrà ha n’ ahọ 1991 iji mee ka gọọmenti dị ụmụ mmadụ nso , ma rịọkwazie ndị ahụ ka ha ghara ikwe ka ọ bụrụ nsogbu ókè àla ga- etisà ha abụọ maọbụ mebie ịdịnotu ha dịbara kemgbe okike ụwa .
Na nzaghachi ha n’ ótù n’ ótù , onyeisioche nchere oge n’ okpuru ọchịchị ' Orumba North ' bụ Maazị Obinna Ikwueto , na ògbò ya nke Oji River , bụ Maazị Harrison Okeke , kèlèrè gọọmenti etiti maka nzọpụ ụkwụ ya n’ iwèta nsogbu ahụ n’ isi njedobe , ma kwekwazie nkwà na ha ga- ejikọ aka ọnụ , ime ka ya bụ nrọ bụrụ nke pụtara ìhè .
Ọ dị ncheta na ụlọ ọrụ NBC ekpeela ikpe bànyere nsogbu ókè àlà ahụ nke mbụ n’ ahọ 1999 , kpee ya nke abụọ n’ ahọ 2015 , kpee ya nke atọ n’ ọnwa Septemba ahọ 2018 , ma kpekwazie ya nke ikpeazụ n’ ọnwa Juunu ahọ a , bụ ebe a nọrọ wee kpebie na- aga abàgide n’ ọrụ mkpụrụ ụbọchị iri atọ , nke obodo ndị ya bụ ihe metụtara gà- esònye na ya , iji wee kpaa oke ala ahụ n’ udo .
Ọhaneze Ndị Igbo Egùzobela Ngalaba Ya n’ Okpuru Ọchịchị Orumba South
Ọ kpọtụrụ akpọtụ ma zụọ azụọ n’ okpuru ọchịchị Orumba South , dịka Ọhaneze Ndị Igbo gùzòbèrè ndị ndu ngalaba ya bụ òtù n’ okpuru ọchịchị ' Orumba South ' nke steeti Anambra .
Ya bụ nnukwu mmemme nguzobe bụ nke dọtara ọtụtụ ndị eze ọdịnala obodo dị iche na steeti ahụ , tinyere ndị ọrụ gọọmenti , ndị ndu obodo ọtụtụ ndị ọzọ okwu ha nà- ada ụda na ya bụ steeti .
N’ okwu ya na mmemme ahụ , bụ nke weere ọnọdụ n’ Ụmụnze , bụ isi obodo okpuru ọchịchị ahụ ; onyeisioche òtù ahụ na steeti Anambea , bụ Maazị Damain Okeke-Ogene mere ka a mara na onye Igbo ọbụla , site n’ ọmụmụ ya , bụ onye otù Ọhaneze Ndị Igbo , ma kpọkuzie Ndị Igbo ka ha na- akwàdo ma na- esonyesi ike n’ atụmatụ , mmemme , na ihe dị iche iche òtù ahụ na- abàgide , n’ ihi na ọ bụ ya bụ otu kachasị elu jikọtara Ndị Igbo ọnụ n’ ụwa gbaa gbùrugburu .
O kwàrà arịrị maka ọtụtụ òtù dị iche iche na- esèlitesi isi ugbua n’ aha Ndị Igbo , bụ nke ebumnobi ha dịgasị iche iche , ma kwuo na nke ahụ so n’ ótù ihe na- echere Ndị Igbo aka mgba n’ inweta ihe na- achọ na ihe ruuru ha n’ ala Nigeria .
Ọ gazịrị n’ ihu kpọkuo òtù ndọrọ-ndọrọ ọchịchị dị iche iche na steeti ahụ ka ha rube isi nyegara otu ahụ e si ebugharị ọkwa Gọvanọ n’ ọgbọ nta nkwàdo atọ e nwere na steeti ahụ , n’ ihi úrù dị iche iche nke ahụ ga- ewèta , ọ kachasị n’ ịkwàlite ezi ọchịchị na usoro ime nwata ka e mèrè ibe ya .
N’ okwu nke ya oge ọ na- anabàta ndị ahụ n’ isi ụlọ ọrụ ya , onyeisi oche nchere ogè okpuru ọchịchị ' Orumba South ' bụ Ọkaiwu Raymond Onyegu kpokùrù Ndị Igbo ka ha ghọta na òtù ahụ bụ isi otu jikọrọ ha niile ọnụ , ọbụnadị dịka ọ kpọkùrù ndị nne na nna ka ha na- akụnye njirimara , omenala na mkpụrụ ọma ndị Igbo n’ ime ụmụaka ha , malite n’ ogè ha dị na nwata .
Na nzaghachi na n’ ozi ekele ya n’ aha ndị òtù ahụ e guzòbèrè ọhụụ na ya bụ okpuru ọchịchị , onyeisioche ya , bụ Maazị Gilbert Olumba kwèrè nkwà iji obi ga niile , ogè ha na ọgụgụ isi ha wee jeere ụmụafọ Igbo na ala Nigeria ozi dịka o siri kwesi , ọbụnadị dịka o mekwara ka a mara na ya bụ òrù chọrọ ụgbọala , isi ụlọ ọrụ , nakwa ego , iji wee bàgide ma rụọ ọrụ nke ọma .
FRSC Agbapeela Atụmatụ Ijè Awele Nke Ọnwa Mbà
Ụlọ ọrụ ahụ na- ahụ màka njem siriri-wèrèrè n’ okporo ụzọ n’ ala Nigeria , bụ ụlọ ọrụ ' Federal Road Safety Corps , ( FRSC ) ' ngalaba ya nke steeti Anambra agbapeela amụma njem awele nke ọnwa Mbà nke ahọ 2019 .
Mmemme ịgbape atụmatụ ahụ bụ nke weere ọnọdụ na mpaghara Upper Iweka dị n’ Ọnịtsha , ma bụrụkwa nke isiokwu ya bụ " Road Safety Is a State Of Mind , Road Traffic Crash Is An Absence Of Mind , Stay Alert , Stay Alive " nke pụtara " Iji Awele Bụ Ịdị Úchuú , Ihe Mberede Okporo Ụzọ bụ Mkpafù Uchè ; Mụrụ Anya , Dịkwa Ndụ "
Ya bụ nnukwu mmemme dọtàra ndị òtù ọrụ nchekwa dị iche iche , tinyere aka na- achị steeti Anambra , bụ Gọvanọ Willie Obianọ , nke onye nọchitere anya ya bụ osote ya Dọkịta Nkem Okeke .
Na mbụ n’ ozi nnọọ ya , onyeisi ụlọ ọrụ FRSC na steeti Anambra , bụ Maazị Andrew Kumapayị kwuru na ọ bụ ihe doro anya na oge ọnwa mba na- abụkarị oge ọnụ ọgụgụ ihe mberede okporo ụzọ jì abawanya ụba , nakwa mgbe a gbakata a kwụrụ na- adịkarị n’ okporo ụzọ dị iche iche , n’ ihi mmemme na ọtụtụ njem na- ewere ọnọdụ oge ahụ ; bụzị nke mere ụlọ ọrụ ahụ jiri gbapee ya bụ atụmatụ .
Na ntụnye nke ya n’ ebe ahụ , onyeisi ụlọ ọrụ ahụ n’ ala Nigeria , bụ Maazị Boboye FRSC kwuùru na ya bụ ụlọ ọrụ ga- anwụchikọ ma kpọchie mmọnwụ ọbụla ga- ewèta ihe mberede okporo ụzọ maọbụ a agbakata akwụrụ ( n’ ụdị ọbụla ) n’ ogè ekeresimeesi a .
Maazị Oyeyemi , nke ọ bụ osote onyeisi na- elekọta mpaghara nke ise , na Benin , bụ Maazị Keyinde Adeleye nọchitère anya ya , mèrè ka a mara na nnyocha e mègòrò na- egosi na mmọnwụ ewètela ọtụtụ ihe mberede n’ okporo ụzọ dị iche iche n’ ime ahọ ole na ole gara aga , ma kwuo na ụlọ ọrụ ahụ agaghị anabàtazị ụdị ihe ahụ ọzọ malitezie ugbua gaba , n’ agbanyeghị na ha bụkwa ụlọ ọrụ na- asọpụrụ ma na- àkwàlite omenala na ọdịbendị .
O jikwàzịrị ohèrè ahụ dụọ ndị na- akwọ ụgbọala aka na ntị ka ha ghara ịgba ọnwụ-ọnwụ maọbụ wère anya mmanya wee na- akwọ ụgbọala , n’ ihi na onye ọbụla e jidere na nke ahụ ga- eji anya ya wee hụ ntị ya n’ ejighị ènyò .
A nọrọ na mmemme ahụ wee gbaa egwu ọdịnala dị iche iche , mee ihe ngosi , ma bụkwazie abụ site n’ aka ndị otu ahọ efe àlà nna ha na steeti ahụ .
Gọọmenti Etiti Ga- ewe Mmadụ Puku Isi Asaa na Ise N’ Ọrụ Ugbo
Gọọmenti Etiti nọrọ ụbọchị Wednezdee kwupụta ebumnobi ya iwe mmadụ puku iri asaa na ise n’ ọrụ ugbo iji were tute mmụọ ndị ọrụ ugbo n’ ịkọpụta nri .
N’ otu aka ahụ , o kewapụtakwara Otu Nzukọ maka Azụ nke Naijiria , nke nwere ebumnuche ịkwalite ịzụ azụ n’ ala anyị dịka Naijiria mechiri oké ala ya niile n’ ebe ịtụbata azụ n’ ala anyị .
Onyeisi Ngalaba Ọrụ Ugbo na Mmepe Ime Obodo nke Gọọmenti Etiti , Mustapha Shehuri , kwupụtara atụmatụ gọọmenti nkea iji wee mmadụ puku iri asaa na ise n’ ọrụ na Maiduguri , Borno Steeti , oge o mere njem nleta akọrọngwa nke Ngalaba Gọọmenti Etiti na- ahụ maka Ọrụ Ugbo na Mmepe Ime Obodo n’ akụkụ ọwụwa anyanwụ mgbago ugwu ala anyị .
Shehuri kwuru na ngalaba gọọmenti etiti ahụ dị njikere ịnye ụsa gbasara ọtụtụ ihe ichere aka mgba dịrị ọrụ ugbo dịka ike ọ natara n’ aka onyeisiala si dị .
O gara n’ ihu kwuo na- agbanyeghị ọtụtụ ihe ndaghachi azụ n’ ebe nchekwa dị , oge dị mma na- echighata azụ nwayọọ , na ugbu a , ọrụ ugbo enyela ụmụ afọ na- eto eto Naijiria karịrị pacenti iri isii ọrụ .
Ntozu AFCON : Ugo Naijiria Eburu Uze Benin
Ugo Ukwu nke Naijiria nọrọ n’ amaegwuregwu Godswill Akpabio dị na Uyo were gosi Uze Benin na ha ka na- amụ amụ n’ ebe egwu bọọlụ dị .
Ugo Ukwu jiri ọkpụ abụọ asatara nanị otu were merie Uze na asọmpi nke otu L maka ntozu nke iko Afrịka .
N’ agbanyeghị na ọgbanihu Stéphane Sessègnon mepere inye goolu na nkeji ise , ọgbanihu ndị Lille , Victor Osimhen , sara goolu ahụ site na- adoba agbaa penariti dịka agba nke mbụ na abịa na njedebe .
Ka ebidosịrị agba nke abụọ , ọgbanihu nke otu egwu bọọlụ Bordeaux Samuel Kalu , gara n’ ihu were nye Naijiria mmeri na nkeji iri isii na atọ dịka goolu ya nwetara akara atọ niile Naijiria chọrọ n’ asọmpi otu L ahụ .
Ugo Naijiria ga- aga n’ ihu na asọmpi maka it ozu ịsonye AFCON 2021 ụbọchị ụka oge ha na mba Lesotho ga- ezute n’ amaegwuregwu Setsoto dị na Maseru .
Naijiria bụzi ndị mbụ ugbua n’ otu L site na akara atọ dịka mba Sierra Leone na Lesotho gbara onwe ha otu ọkpụ , otu ọkpụ na Freetown .
Kwame Quee na- agba bọọlụ na mba Iceland nyere goolu ndị Sierra Leone n’ amaegwuregwu mmadụ anọghị na nkeji iri isii na iteghete .
Onyeisi otu egwu bọọlụ mba Lesotho bụ onye nke a chụpụrụ ka o nwetachara akwụkwọ edo edo nke abụọ na nkeji iri asatọ na atọ , ebe George Kweke Davies nwetara akwụkwọ ọbara ọbara maka ịlụghachi ọgụ .
Ndị ọbịa ahụ gbalisiri ike nweta otu akara na nkeji nke atọ oge etinyere etinye site n’ aka Thobanston Jane .
N’ asọmpi ndị ọzọ , Guinea Bissau jiri ọkpụ atọ asataghị otu merie Eswatini na otu I , mba Rịpọbụliki Etiti Afrika meriri Burundi site n’ inye ha ọkpụ abụọ asataghị otu , ebe Malawi zọrọ isi onwe ya ma merie mba South Africa site na inye ha otu ọkpụ .
N’ ebe nke ọzọ , Cameroon na Cape Verde gbara onwe ha onye laba onye laba n’ otu F , ebe Namibia gosiri Chad ike ha site n’ iji ọkpụ abụọ asatara otu were merie ha n’ otu A.
NDLEA Emebiela Ala Karịrị Hecta Iri Anọ A Kọrọ Hemp n’ Ibadan
Ụlọọrụ na- ahụ maka ọgwụ ike n’ ala anyị , NDLEA n’ aha mkpirisi , ngalaba nke Oyo Steeti , nọrọ ụbọchị Tọzdee mebie ala dị ihe dịka hectare iri anọ akọrọ hemp na Aba Tade , dị n’ okpuru ọchịchị ime obodo Oluyole , na Oyo Steeti .
Onyeisi ngalaba NDLEA na steeti ahụ , Maazi Ralph Igwenagu , kwuru na ngalaba ahụ emebiela ala dị hectare isii n’ akụkụ Oke Ogun na steeti ahụ n’ oge gara aga .
O kwuru na nchọpụta ha chọpụtara ebe ahụ akọrọ ọgwụ ike hemp bụ ihe ịtụzi aka n’ ọtụtụ ndị na- akọ ọrụ ugbo na steeti ahụ bụ ọgwụ ike hemp ka ha na- akọ .
Onyeisi ahụ kwuru na ụlọọrụ ahụ anwụchiela mmadụ ise dịka o siri gbatakwụrụ a na- enyo enyo n’ aka ha dị na ubi ahụ , tinyere na nchọpụta ka na- aga n’ ihu .
Igwenagu kwuru na ụlọọrụ ahụ abụghị nanị imebi ubi akọrọ ọgwụ ike Indian hemp ka ọ na- arụ , kama ha dịkwa njikere imemila ire ya bụ ọgwụ ike na ịkwụsị ụzọ dị iche iche na- ekwesịghị ekwesị esi eji ya bụ ọgwụ ike n’ ebe o pekarịsịrị mpe .
Ọ kpọkuru ndị isi obodo dị iche iche ka ha ghara inye ala ha maka ịkọ ụdịrị ihe a amachiri amachi .
" Ndị nwe ala ahụ esighị na obodo ahụ , mana ọ bụ onyeisi obodo ahụ bụ ihe nyere ha ikike ịkọ ihe na ya bụ ala .
Ọ bụrụ na ndị obodo ajụ ịnye ụdị mmadụ a ala ha , ha agaghị enweta ala ebe ha ga- akọ ọgwụ ike ọzọ , nke ga- eme ka ha hapụ izu ahịa na- adịghị mma " , dịka okwu ya siri dị .
Onyeisi NDLEA ahụ rịọziri ọhaneze steeti ahụ ka ha gaa metụrụ ụlọọrụ ahụ oge ọ bụla ha chọpụtara na ubi a na- akọ ọgwụ ike Indian hemp na ya .
Ụgbọ Olympics Aghaala Naijiria
Okaibe , Naijiria , agbaala ọnyụpa na AFCON ndị erubeghị afọ iri abụọ na atọ na- aga n’ ihu ugbua na Ijipt dịka ha na ndị mba Saụt Afrịka gbara onwe ha onye laba onye laba n’ amaegwuregwu Al-Salam dị na Cairo , Ijipt , ụbọchị Fraịdee .
Mpụtara asọmpi ahụ ezughị ime ka ha banye n’ agba nke na- eso agba nke ikpeazụ .
N’ ụbọchị Naijiria chọrọ nanị otu goolu iji were gosi Amaglugglug nkarị , were nweta ohere n’ agba anọ ikpeazụ , n’ agbanyeghị mpụtara asọmpi nke ọzọ dị n’ etiti Ivory Coast na Zambia , Ugo Olympic dara akwụkwọ elelere ha dịka ha enweghị ike were ohere niile ha nwetara n’ asọmpi ahụ nye otu goolu ahụ na- ese okwu .
Mpụtara asọmpi ahụ gosiri na ha ji akara anọ were bụrụ ndị nke atọ n’ otu B , na- eso Ivory Coast bụ ndị ji akara isii na Saụt Afrịka nwere akara ise , nke mere ha ji pụọ n’ iso zọọ ohere maka ịsonye na egwuregwu Olympic ụmụ nwoke n’ afọ na- abịa na Tokyo .
Dịka o mere n’ afọ 2011 , Ugo Naijiria erubeghị afọ iri abụọ na atọ bụ ndị pụrụ n’ asọmpi a n’ agba nke mbụ , dịka emerichara ha n’ asọmpi nke mbụ .
Nke a sonyere ọdịda ndị otu egwu bọọlụ ụmụ nwaanyị Naijiria dara dịka ha enweghị ike ị nweta akwụkwọ Olympic nke ha na nke otu egwu bọọlụ ụmụ nwoke na- erughị afọ iri na asaa na Brazil dịka ha pụrụ na agba nke iri na isii n’ aka mba Netherlands .
Dịka ọ na- ekwu okwu maka ọdịda ahụ , Onyeisi Otu Egwu Bọọlụ Naijiria , Amaju Pinnick , kwuru n’ ọdịda nke Ugo Olympic bịara ka ihe ịtụnanya . "
Site na nrụkọ ọrụ Ngalaba Gọọmenti Etiti na- ahụ maka Egwuregwu , anyị nyere otu egwu bọọlụ ahụ ihe niile ha chọrọ iji mee nke ọma .
Erughị agba nke na- eso nke ikpeazụ ma tozukwa ịsonye na Olympics bụ ihe akpataoyi , " dịka ọ dị n’ okwu ya .
" Anyị ga- echeta n’ afọ atọ gara aga , egwuregwu bọọlụ nwetara nanị ihe olu Olympics Naijiria jiri were lata na Brazil .
Echiche anyị bụ na otu egwu bọọlụ a ga- etozu maka Tokyo , gaa ebe ahụ ma tunye anyị ugo . "
A Chụọla Ndị Ọrụ NECO dị Iri Asaa Maka Asambodo Adịgboroja
Ụbọchị niile bụ maka nke onye ohi mana otu ụbọchị bụ maka nke onye nwe ụlọ .
Okwu a kọwara ọchụchụ ụlọọrụ na- ahụ maka Ule n’ ala anyị , NECO , chụrụ ndị ọrụ ya mmadụ dị iri asaa n’ ọnụ ọgụgụ maka Asambodo adịgboroja .
Ndị isi NECO gara n’ ihu chụọ mmadụ ndị a , dịka o siri dị n’ ozi ha wepụtara site n’ aka onyeisi Mgbasa Ozi na Mmekọrịta Ọhaneze ụlọọrụ ahụ , Azeez Sani , n’ ụbọchị Fraịdee , ka ha natachara ozi maka nnyochaa asambodo nke otu kọmitii na- ahazi ihe nyochara .
Kọmitii ahụ kpọrọ ndị ahụ o metụtara were gbaa ha ajụjụ ọnụ gbasara asambodo ha ji arụ ọrụ .
Ụfọdụ n’ ime ha kwupụtara n’ asambodo ha bụ nke adịgboroja .
Ụlọọrụ ahụ kwuru na ọchụchụ ahụ bụ nke mbụ ọtụtụ nnyocha nke asambodo na- aga n’ ihu n’ ụlọọrụ ahụ .
Dịka ọ dị n’ ozi ha , kọmitii ahụ kpọtụrụ ụlọ akwụkwọ ndị ahụ ndị ọrụ ji asambodo ha nke mere ka kporokpoto gbaa n’ ihu ehi maka ụlọ akwụkwọ ndị a gọnarịrị ha na ha amaghị ndị ha bụ .
Sani kwuru , " Ndị isi ụlọọrụ ahụ nyochara nchọpụta ahụ nke ọma tupu ha ebinye aka ka a chụọ ndị ọrụ ndị ahụ o metụtara .
APC Achụtuola PDP na Bayelsa
Onye zọrọ ọkwa gọvanọ na Steeti Bayelsa n’ otu ndọrọ ndọrọ ọchịchị All Progressive Congress eturula ugo na ntụliaka gọvanọ emere ụbọchị Satọdee .
Lyon , bụ onyr meriri ba okpuru ọchịchị ime obodo isii n’ ime asatọ enwere na steeti ahụ , meriri onye otu ya gbasoro ya mgba dịka nwoke , Sinatọ Douye Diri nke otu ndọrọ ndọrọ ọchịchị People ' s Democratic Party , onye nwetara mmeri na okpuru ọchịchị ime obodo abụọ .
Mmeri nke Lyon bụ ihe pụrụ iche dịka otu ndọrọ ndọrọ ọchịchị ọzọ na- achụpụ PDP n’ ọkwá gọvanọ steeti ahụ kamgbe Naijiria chighara azụ n’ ọchịchị onye kwuo uche ya n’ afọ 1999 .
Onye na- akpọ mpụtara ntụliaka na steeti ahụ , Ọkammụta Faraday Orumwense , kwuru na Lyon nwetara ntụliaka dị puku narị atọ na iri ise na abụọ , narị ise na iri ise na abụọ ( 352 , 552 ) were merie Diri , onye nwetara ntụliaka dị puku otu narị na iri anọ na atọ , otu narị na iri asaa na abụọ ( 143 , 172 ) .
Lyon nwetara mmeri na okpuru ọchịchị ime obodo isii n’ ime asatọ dịka ụlọọrụ ntụliaka dị n’ aka n’ ala ànyị , INEC , sịrị kpọpụta na Ụlọ Mgbasa ozi Ọkammụta Mahmood Yakubu dị na Yenagoa , isi obodo steeti ahụ .
Okpuru ọchịchị ime obodo ahụ gụnyere Brass , Nembe , Ogbia , Southern Ijaw , Ekeremor na Yenagoa , ebe PDP meriri na okpuru ọchịchị Sagbama na Kolokuma / Opokuma .
Dịka Lyon na otu ndọrọndọrọ ọchịchị APC nke Bayelsa na- enwe añụrị , otu ndọrọndọrọ ọchịchị APC na Kogi steeti na onye zọrọ ha ọkwa gọvanọ , Gọvanọ Yahaya Bello , ga- echere elekere iri nke ụtụtụ ụbọchị taa maka ịkpọpụta mpụtara ikpeazụ .
Nke a bụ maka INEC bugharịrị mkpọpụta mpụtara ntụliaka nke gọvanọ ahụ were ruo ụbọchị Mọndee .
Onye mkpọpụta mpụtara ntụliaka ahụ na steeti Kogi , Ọkammụta Ibrahim Umar , kwuru na ọ dị mkpa ka ebugharịa ya maka INEC ka na- eche mpụtara ntụliaka sitere na okpuru ọchịchị Ibaji na Lokoja ebe nke Dekina nwere obere ihe mgbagwoju anya .
Mana tupu ebugharịa mkpọpụta ahụ , ụlọọrụ ntụliaka dị n’ aka akpọpụtala mpụtara okpuru ọchịchị ime obodo iri na asatọ n’ ime iri abụọ na otu .
N’ ime iri na asatọ ahụ akpọrọla , Bello na- emeri na okpuru ọchịchị ime obodo iri ebe onye na- esote ya , Musa Wada nke PDP , nwetara mmeri na okpuru ọchịchị ime asatọ .
Victor Osimhen Nọ N’ isi Ụgbọ Dịka Ugo Naijiria Kụziere Aguiyi Lesotho Egwu Boolu
Goolu abụọ sitere n’ aka Victor Osimhen na goolu nke Alex Iwobi na Samuel Chukwueze nyere wetara Naijiria mmeri ha meriri mba Lesotho site na ọkpụ goolu anọ asatara abụọ na Ntozu maka Iko Mba Afrịka , AFCON , n’ afọ 2021 nke otu L agbara ụbọchị ụka n’ amaegwuregwu Maseru .
Masoabi Nkoto buru ụzọ jee chọọ okwu oge o nyere goolu mbụ nke ndị Lesotho na nkeji iri na otu .
Nke a kpọtere Ugo Naijiria n’ ụra ha jiri were iwe kụziwere Lesotho egwu ọkpa .
Oche goolu mba Lesotho chere adọba agbaa William Ekong site na yadi iri abụọ na anọ tupu Alex Iwobi asaa goolu ndị Lesotho buru nye na nkeji iri abụọ na isii .
Na nkeji iri atọ na isii , Chukwueze maliri elu n’ etiti ọgba n’ azụ abụọ ndi dịka Ugo were isi manye goolu abụọ nke ndị Naịjirịa site na bọọlụ nke Osimhen gbara ya .
N’ agba nke abụọ , Osimhen nyere goolu nke atọ na nkeji nke iri asaa na anọ dịka ọgba n’ azụ Ola Aina gbara ya bọọlụ na nkeji nke iri asaa na anọ .
Dịka ike ka na- arụ ha afọ , Ahmed Musa , onyeisi otu egwu bọọlụ Naijiria gbafuru ezigbo ohere Victor Osimhen nyere ya na nkeji nke iri asatọ .
Nwaamadị na- agbara ndị Lille nke France n’ ihu mezuru goolu Naijiria anọ site na ọmarịcha bọọlụ Ramon Azeez ewebatara ewebata gbara ya nke o jiri gbaka netị na nkeji iri asatọ na anọ .
Chidozie Awaziem nyere goolu onwe mere ya bụ asọmpi jiri bie na ọkpụ goolu anọ asatara nanị abụọ ebe mmiri Agụiyi Lesotho riri ya .
Site na mmeri a , bụ nke abụọ na Ntozu Iko Mba Afrịka , Naijiria enwetala aka isii na goolu isii mere ha jiri bụrụ ndị nke mbụ na otu L , site na asọmpi abụọ ha gbara .
Bello Enwetala Mmeri na Ntụliaka Gọvanọ Kogi
N’ ụtụtụ ụbọchị Mọndee , ụlọọrụ na- ahụ maka ntụliaka INEC , kpọpụtara Bello dịka onye turu ugo na ntụliaka gọvanọ emere ụbọchị Satọdee na Steeti Kogi .
Anyị ga- amata na- akwụsịrị ịkpọpụta mpụtara ntụliaka ụbọchị ụka dịka mpụtara ntụliaka ahụ sitere okpuru ọchịchị ime obodo iri na iteghete n’ ime iri abụọ na otu dị na steeti ahụ .
Ụlọọrụ ahụ ntụliaka dị n’ aka sị na ọ ka na- eche mpụtara nke si okpuru ọchịchị ime obodo Lokoja na Ibaji , tinyere nke Dekina nwere ihe mgbagwoju anya .
Dịka a kpọpụtachara mpụtara ntụliaka n’ isi ụlọọrụ INEC na Lokoja ụbọchị Mọndee , onye mkpọpụta , Ọkammụta Ibrahim Umar , kwuru na Bello nwetara ntụliaka dị puku narị anọ na isii na narị abụọ na iri abụọ na abụọ ( 406 , 222 ) were merie onye na- esote ya bụ Musa Wada , bụ onye nwetara ntụliaka dị puku otu narị na iri asatọ na iteghete na narị asaa na anọ .
Umar kwuru , " Bello , ebe o nwetara ntụliaka kachasị bụ onye meriri na ntụliaka ahụ were bụrụ onye akpọ gbachiri . "
Bello nwetara mmeri na okpuru ọchịchị ime obodo iri na abụọ n’ ime iri abụọ na otu nke gụnyere Lokoja , Ibaji , Adavi , Okehi , Okene , Kabba Bunu , Ogori Magongo , Koton Karfi , Mopa Muro , Ajaokuta na Olamaboro .
L Mana dịka akpọpụtachara mpụtara ahụ , onye nnọchiteanya PDP ekweghị etinye akara ya na mpụtara ahụ INEC kpọpụtara .
Otu ndọrọ ndọrọ ọchịchị ahụ nọrọ ụbọchị ụka wepụ onwe ha n’ ihe mpụtara sitere Awada , nke ọ sịrị na ndị agboro APC wakporo ndị mmadụ bịara ibinye aka n’ akwụkwọ , na ọtụtụ ihe ọgbaghara mere na steeti ahụ gbaa gburugburu .
Ụlọ Omeiwu Ajụla Amụma Ịmachi Ibubata Igwe Na- enye Ọkụ Latiriki
Ụlọ Omeiwu Naijiria ajụla ịmachi ibubata ìgwè na- enye ọkụ dịka ụzọ isi kwalite ọnọdụ ọkụ n’ ala anyị .
Aro a sitere n’ aka Sinatọ Francis Fadahunsi ka amachie ịtụbata ìgwè na- enye ọkụ latiriki maka afọ ise iji were wulite ọnụdụ ọkụ latiriki n’ ala anyị ma gbapụ ya ọsọ ịhụ na- ewetara ụsa nye ọtụtụ nsogbu na ihe iche aka mgba dịrị ya .
Fadahunsi nọrọ oge a na- eme mgbagha na arọ ahụ Sinatọ Chukwuka Utazi tụpụtara na mkpa ọ dị ịhụ na Naijiria memilara nsogbu ọkụ latiriki , rịọrọ Ụlọ Omeiwu ka ha machie ịtụbata ìgwè na- enye ọkụ latiriki maka afọ ise mana ndị otu ya ekweteghị n’ ihe o kwuru were mechie atụmatụ ya .
Ndị Sinatọ ndị ọzọ jụwapụrụ isi na atụmatụ ahụ nke ha gosiri oge Onyeisi Ụlọ Omeiwu ahụ , Ahmed Lawan , chọrọ ịmata uche ndị Ụlọ Omeiwu site n’ ịnụ olu ha .
Ụlọ Omeiwu ahụ , kama ịmachi ibubata ìgwè na- enye ọkụ latiriki , kpọkuru Kọmitii na- ahụ maka Ọkụ ka o mee nnyocha maka ọrụ ndị ụlọọrụ na- enye ọkụ n’ ala gbaa gburugburu iji were chọpụta ihe iche aka mgba na nsogbu nke mere na ọkụ anaghị adị oge ọ bụla n’ ala ànyị bụ Naijiria .
Gọọmenti Anambra Ekesàárala Ndị Ọkụ Ọchanja Metụtara Akwụkwọ Ndọrọ Ego
Ọchịchị steeti Anambra ekesàala akwụkwọ ndọrọ ego karịrị otu narị nde naịra nyegara ndị ahụ ajọ ọkụ ọgbụgba ahụ gbara n’ ahịa Ọchanja Ọnịtsha na nso-nso a metụtara , iji tie ha aka n’ obi ma kwàdo ha .
Mmemme nkesà ego ahụ bụ nke weere ọnọdụ n’ ebe obibi Gọvanọ dị n’ Amawbịa , ma bụrụkwa nke dọtara ọtụtụ ndị dị iche iche selitere isi n’ ọchịchị steeti ahụ , nke gụnyere onyeisi oche otu ndọrọ-ndọrọ APGA , bụ Maazị Victor Oye ; odeakwụkwọ izugbe steeti ahụ , bụ Maazị Solo Chukwulobelụ ; Kọmishọna na- ahụ maka azụmahịa , bụ Maazị Uchenna Okafor , tinyere ọtụtụ ndị ọzọ .
N’ okwu ya oge ọ na- enye ndị ahụ ya bụ akwụkwọ ndọrọ ego , aka na- achị achị bụ Gọvanọ Willie Obianọ mere ka a mara na ọ bụ gọọmenti steeti ahụ wepụtara ya bụ ego ka e kesàára ndị ahụ , na- agbanyeghị ụka onye na- aga , otu ndọrọ-ndọrọ onye nọ na ya , maọbụ àgbụrụ onye sì .
O kwuru na ebumnobi nke ahụ bụ iji nyere ndị ahụ aka ịmalitekwa ndụ ha ọzọ , dịka ọkụ gbarikọchara ebe ha na- azụ ahịa , ngwọahịa ha nakwa ihe ha nwère n’ ọdụ ahịa ahụ .
O kwekwazịrị nkwà na gọọmenti na- agbasi mbọ ike ịhụ na ụdị ọdachi dị otu ahụ adapụtaghị ọzọ na ya bụ ahịa maọbụ na mpaghara ebe ọbụla na steeti ahụ , site n’ ọtụtụ atụmatụ dị iche iche e tinyegoro n’ ọrụ ugbua banyere nke ahụ .
Ọ dị ncheta na ka ọnwa Ọktoba dị na mkpụrụ ụbọchị iri na isi , nnukwu ajọ ọkụ ọgbụgba dabìdòrò ahịa Ọchanja dị n’ Ọnịtsha wee gbaa ya bụ ahịa pịataa , merụọ ọtụtụ ndị mmadụ ahụ , ma wètakwa ọnwụ mmadụ isii , nke gụnyere otu nwaanyị na nwa ya .
Ndị ya bụ ajọ ọnọdụ metụrara karịrị narị asaa n’ ọnụ ọgụgụ , ebe ọdụ ahịa o metụtara dị otu narị na iri asaa na isii .
Ndị ga- eri ndị ahụ nwụrụ anwụ ékpé ka e nyègasịrị otu nde naịra , ma nye mmadụ abụọ gbajiri ụkwụ narị puku naịra ise n’ otu n’ otu , kwụkwazie ụgwọ e jiri nye ha ọgwụgwọ n’ ụlọ ọgwụ .
N’ akụkọ dịkwa ka ibè ya , Gọvanọ Obianọ gàkwàzịrị akwamozu nwaanyị ahụ na nwa ya ọkụ ahụ gbàgbùrù otu ụbọchị ahụ , bụ ndị a kààrà ụka akwamozu n’ ụlọụka ' Joseph ' s Catholic Church ' dị n’ Awka Etiti ' Ya bụ nwaanyị , bụ Oriakụ Ifeọma Obi , ka e kwùrù na ọ gbàrà ahọ iri atọ na anọ , ebe nwa ya nwoke ahụ dị naanị ọnwa asatọ .
N’ okwuchukwu ya na ya bụ mmemme , Ọzilarị Bishọọpụ nke ụka Katọliiki na Dayọsiisi Ọnịtsha , bụ Bishọọpụ Dennis Isizọ chetaara ndị mmadụ na onye ọbụla bụ ọbịa n’ ụwa , ma dụkwazie ha ka ha were nkenke ogè ha nwèrè n’ ụwa wee jeere Chineke na mmadụ ozi ma chọọkwa alaeze eligwe , n’ ihi na ụwa bụ naanị nwa mgbe ntà ka ọ na- adị .
O kpekwazịrị ka mkpụrụ obi ya bụ nwaanyị na nwa ya nwoke zuo ike na ndokwa .
Ndị Uwe Ojii Anambra Ejidela Mmadụ Anọ Maka Ohi , Ntọntọ Na Ịkwasò Iko n’ Iké
Agba nke abụọ nke atụmatụ Operation Kpochapụ , bụ nke a gbàpèrè nso-nso a site n’ aka Gọvanọ Willie Obianọ na- achị steeti Anambra , ka na- aga n’ ihu na- amịtawanye mkpụrụ ọma , ma na- adọtawanye ọtụtụ akụkọ ọgbụgba àmà dị iche iche .
Nke a bụ nke pụtara ìhè ọzọ na nso-nso a , dịka ndị uwe ojii steeti ahụ nwụchikọrọ mmadụ anọ a na- enyo ènyò na ha bụ ndị ohi , ndị na- atọrọ mmadụ nakwa ndị na- akwasò nwaanyị iko n’ ike .
Nke a bụ nke e mere ka ụwa mara site n’ ozi a kụpụrụ nso-nso a site n’ aka onye na- ahụ maka mmekọrịta ọhaneze na ndị uwe ojii na steeti ahụ , bụ Maazị Harụna Mọhammed , n’ aha onyeisi ndị uwe ojii na ya bụ steeti , bụ Maazị John Abang .
Dịka ya bụ ozi siri kọwaa , ndị òtù ọrụ ahụ pụrụ iche ná- ebu agha megide ohi , bụ ' Special Anti Robbery Squad ( SARS ) ' nwụchikọrọ otu Maazị Collins Ọkpala gbara ahọ iri abụọ na ise ; Maazị Chịmụanya Nwachukwu gbara ahọ iri abụọ , Maazị Kenechukwu Anyasị gbara ahọ iri abụọ na atọ , tinyere Maazị Pascal Ogbuagụ gbara ahọ iri abụọ na abụọ n’ Ọzụbụlụ dị n’ okpuru ọchịchị Ekwusigo nke steeti Anambra .
Ndị omekoome atọ a ka e kwùrù na ha dakpòro otu nwa agbọghọ gbara ahọ iri abụọ na ótù , pụnara ya ihe niile o ji , ma rie ya ' ọkọmbọ ' n’ ike .
Ndị ahụ ka e kwùrù na ha serekwàrà ònyòyóò ebe nwata nwaanyị ahụ gbà ọtọ oge ahụ ha na- amazụrị ya , ma gwa ya na ọ ga- akwụ ha otu nde nàrị ma , e meghị ma ya , ha agbaa ya bụ onyoonyoo n’ anwụ wee mebie aha ya .
Otu ọ dị , ndị a , bụ ajọ nkịta ji isi anya ọkụ kwètàra n’ eziokwu sị na ha mèrè ya bụ ihe ; ma , ndị uwe ojii anapụtakwala ha onyonyoo ahụ , ebe ha bụzịkwa ndị a ga- akpụpụ ụlọ ikpe oge adịghị anya , ka e were usoro iwu wee gwọọ ha ji mmanụ .
Onyeisi ndị uwe ojii , bụ Maazị John Abang kwere nkwà na ndị uwe ojii steeti ga- aga n’ ihu ịhụ na e nwere ezi ọnọdụ nchekwa na steeti ahụ , ọ kachasị n’ oge mmemme ekeresimeesi a .
O tokwazịrị aka na- achị steeti ahụ , bụ Gọvanọ Obianọ maka nkwàdo ya nye ndị ọrụ nchekwa na steeti ahụ , ma kpọkuziekwa ọhaneze ka ha na- enye ndị ọrụ ncheka ozi banyere ije maọbụ onye ọbụla a na- enyo ènyò na mpaghara ha , iji nyere ha aka n’ ọrụ ha , n’ ihi na ha bụ ndị ọrụ nchekwa agaghị abụ ọnọ n’ ụlọ mara ihe zụrụ n’ ahịa maọbụ ọnọ na ndò ahụ ọnwa , nke na ha ga- amacha maọbụ hụchaa ihe niile .
Obianọ Agbapeela Àkwà Ngafè MCC Ọnịtsha Ka E Dozichàrà Ya
Aka na- achị steeti Anambra , bụ Gọvanọ Willie Obianọ agbapeela àkwà ngafè okporo ụzọ ahụ dị na mpaghara MCC Ọnịtsha , ka ndị mmadụ malitekwa ịga na ya , dịka gọọmenti dozichàra ya ma mee ka ọ kwụrụ chịm ọzọ .
Ọ dị ncheta na ya bụ àkwà ngafè , nke ọtụtụ ụkwụ na- aga na ya kwa ụbọchị , bụ nke otu nnukwu ụgbọala suru n’ ime ọnwa gara , we sugọọ ya , nke mezịrị ka ọ bụrụ ọnyà ọnwụ nyere si na ya agafe ụzọ awara awara ahụ , bụ nke mekawazịrị ka gọọmenti steeti ahụ mechigodi ya ma dozigharịa ya , iji gbanahị ihe égwù , ihe ọdachi maọbụ ihe mberede .
Ka ọ na- agbapegharị ya bụ àkwà , Gọvanọ Willie Obianọ mere ka a mara na ọ bụ ụlọ ọrụ ngo Julius Berger ka e nyèrè ya bụ ọrụ , iji rụọ ya n’ ogoogo dị elu , maka oke mpà ya bụ àkwà dị nyere ndụ mmadụ , ọbụnadị dịka o nyèkwàzịrị ndị na- aga na ya bụ àkwà owuwe anya na ọ nọrọla n’ ezi ọnọdụ siri ike ma dịkwa mma ụkwụ ịga ya ugbu a .
Gọvanọ , onye ọ bụ ya na ụfọdụ ndị isi ọchịchị steeti ahụ sòro wee gaa ya bụ njèm , nyekwazịrị ụlọ ọrụ ahụ na- ahụ maka njem awele na steeti ahụ ka ha nwụchie ma onye ọkwọ ụgbọala ọbụla bufèrè ibu ókè na mpaghara ụzọ ọbụla na steeti ahụ n’ ihi na ihe dị otu ahụ só ewèta àlà adịghị mma n’ okporo ụzọ dị iche iche steeti ahụ .
N’ akụkụ nkè ya Kọmishọna na- ahụ maka ọrụ na steeti ahụ , bụ Maazị Marcel Ifejiọfọr kọwara na ya bụ àkwà nke ogoogo ya site n’ elu ala rùrù mità ise na ụma ise , nwètara ezigbo mmerụ ahụ oge ahụ ụgbọala ahụ sùrù ya , nke na nọmìrì n’ ihe ruru sentimità iri atọ , bụzị nke mere e jiri mechie ma rụgharịa ya , ka ọ nọrọkwa n’ egwu ọzọ .
Ọ kpọkuzịkwàrà ma dọọ ndị na- akwọ ụgbọala aka na ntị , ka ha zèéré ibu oke ibu , iji gbanahị imebisi okporo ụzọ ma ọ bụ iwèta ihe mberede , ọ kachasị ugbu a oge mmemme ekeresimeesi na- akpụdòbe nso .
A Kpọkuola Ndị Anambra Ka Ha Kwụsị Ịga Mposi Aghara Aghara
Dịka mba ụwa merùbèrè mmemme ụbọchị ịga mposi nke ahọ 2019 , a kpọkuola ma dụọ ụmụafọ steeti Anambra ka ha zèere ịga mposi aghara aghara , ọ kachasị n’ ebe ezighị ezi na steeti ahụ .
Ya bụ òkù bụ nke a kpọrọ dịka isi ụlọ ọrụ na- ahụ maka gburugburù na steeti ahụ , bagidèrè na amụmà inye nkuzi na ibu agha megide ịga mposi aghara aghara , bụ ozi nke ha bùru wee gagharịa n’ ọtụtụ mpaghara ebe dị iche iche na steeti ahụ .
Ndị dị iche iche sonyere na ya bụ atụmatụ nkuzi gụnyèrè ndị sitere ụlọ ọrụ ihe bànyere mkpocha na nzàcha dị n’ aka na steeti ahụ , bụ ndị a maara dịka ' Anambra State Waste Management Agency ( ASWAMA ) ' ; ndị sitere ụlọ ọrụ ọrụ ' Operation Clean and Healthy Anambra ' a màara dịka Ọcha Brigade ; ndị ji otu ahọ efe àlà nna ha , tinyere ọtụtụ òtù ọrụ ndị ọzọ .
N’ okwu ya bànyere nke ahụ , nnukwu onye enyemaka pụrụ ichè nye Gọvanọ n’ ihe gbasaara ijikwa àtịtị , bụ oriakụ Florence Ọraedum , kọwara na isi sekpụ ntị n’ amụmà inye nkuzi ahụ bụ ime ka ndị Anambra mara bànyere ọtụtụ ihe egwù dị iche iche dị n’ ịga mposi aghara aghara na ebe ekwesighị ekwesi , ọbụnadị dịka ọ kpọkùrù ha ka ha sonyesie ike n’ ezi ebumnobi nke ọchịchị nọ ugbu a na steeti ahụ ime Anambra ka ọ bụrụ eji ama àtụ nakwa steeti kachasị adị ọcha n’ ala Nigeria .
Na ntụnye nke ha n’ ótù n’ ótù , nnukwu onye enyemaka pụrụ ichè nyere Gọvanọ n’ ihe gbasaara gburugburu , ịchọ gburugburu mma nakwa ọnọdụ ihu eligwe , bụ Oriakụ Chinwe Anịemena , na onye enyemaka pụrụ iche nye Gọvanọ n’ ihe gbasaara gburugburu , bụ Maazị Francis Ịgwah kọwara atụmatụ ahụ dịka nke magburu onwe ya , ma kpọkùo Ndị Anambra ka ha sonyesie ike n’ atụmatụ ' Dobe Anambra Ọcha ' , dụọkwa ha ka ha kwụsị ịga mposi n’ ebe ezighị ezi n’ ihi ihe so ya .
Otu onye solitere n’ ọkwa n’ isi ụlọ ọrụ na- ahụ maka gburugburu , bụ Oriakụ Ngọzị Anyaragbu kelere ndị dị iche iche sonyere na ya bụ amụmà nkuzi , ma kwezie nkwà na ụlọ ọrụ ahụ ga- aga n’ ihu n’ ịgbasawànye ya bụ ozi .
Ọ màkwàzịrị ọkwà na onye ọbụla e jidere ebe ọ na- arụ arụrụ nsị ka a ga- akpụpụ ụlọ ikpe ma were usoro iwu nyụchaa ha anya .
Ụbọchị ịga mposi na mba ụwa , bụ ụbọchị pụrụ iche òtù mba ụwa weputàrà iji merùbe ịga mposi , ma lebakwaa anya n’ ihe dị iche iche metụtara ịga mposi dịka ọ dị na mba ụwà , ya na otu a ga esi mee ka ọ kawanye mma .
Ọ dị nchèta na nnyocha ndị WHO mèrè n’ ahọ a na- egosi na mmadụ karịrị ijeri anọ na mba ụwà bì na gburugburu ruru unyi , ebe mmadụ karịrị narị ndè isii na puku iri asaa na atọ ka na- arụ arụrụ nsị .
Isiokwu mmemme ụbọchị ebe aa na- aga mposi nke ahọ a bụ " Leaving No One Behind " nke pụtara , ma a tụgharị ya , " N’ agbahàpụghị Onye Ọbụla . "
N’ Anambra : Ndị Ọrụ ASWAMA Enweta Ụgbọala Na Akụrụngwa Ọhụrụ
Igbo sị na ọ na- abụ onye e nyèrè mara chukwaa , ọzọ pụta , e chèta ya .
Ọ bụ n’ ịgbasò nke a ka gọọmenti steeti Anambra jiri zụta ma bunye ndị ụlọ ahụ na- ahụ maka mkpocha na nzàcha nakwa ọnọdụ adịmọcha n’ ime steeti ahụ , bụ ụlọ ọrụ a maara dịka ' Anambra State Waste Management Agency , ( ASWAMA ) ' ụgbọala ọhụrụ na akụrụngwa e ji arụ ọrụ , dị isii n’ ọnụ ọgụgụ , iji kwàlitekwuo ma nyere ha aka n’ ọrụ ha .
Mmemme ibunye ya bụ ụlọ ọrụ akụrụngwa ahụ bụ nke e mere nso-nso a , ma bụrụkwa nke weere ọnọdụ n’ obi gọọmenti dị n’ Awka bụ isi obodo steeti ahụ .
N’ okwu ya oge ọ na- enyefè ihe bdị ahụ n’ aka ndị isi ụlọ ọrụ ahụ , osote aka na- achị steeti Anambra , bụ Dọkịta Nkem Okeke mere ka a mara na ebumnobi gọọmenti jiri bunyekwuo ụlọ ọrụ ahụ akụrụngwa ọhụrụ ahụ bụ iji kwàlite ọrụ ha nakwa iji kwalitekwuo usoro ikpofù ahịhịa na adịmọcha na gburugburu nke steeti ahụ n’ izugbe .
Ka ọ na- eto ha banyere ezi ọrụ ha na steeti ahụ , ọ nọkwàzịrị n’ oge ahụ kpọkuo ma dụọ ụmụafọ steeti Anambra ka ha were adịmọcha kpọrọ ihe ma zèéré ikpofù unyi maọbụ ahịhịa aghara-aghara nà n’ ebe adịghị mma , n’ ihi na nke ahụ na- emetọ ma na- emebìsi gburugburù , tinyekwuoro na ọ ewèta mgbasàwanye nke ọrịa na efe èfè ajọ ọnọdụ ahụike , nakwa ajọ ọdachi ndị ọzọ .
Na nzaghàchi oge ọ na- anabàta akụrụngwa ndị ahụ , onyeisi ụlọ ọrụ ASWAMA , bụ Maazị Amaechi Akaọra kwupụtàrà na nke ahụ ga- akwàlitekwu ma nyekwara ụlọ ọrụ ahụ aka n’ ọrụ mkpocha nà nzacha ya n’ ebe ọ pụrụ ichè , n’ ihi na o meela ka ọnụ ọgụgụ akụrụngwa na ụgbọala ha ji arụ ọrụ bawanyekwuo .
O jikwàzịrị ohère ahụ rịọ Ndị Anambra ka ha nye aka na ya bụ mbọ a na- agba ịkwàdo ọrụ adịmọcha na steeti ahụ , site n’ ịdị na- atụ ụtụ mkpocha na nzàcha ha ogè na otu o kwèsìrì , ya na ịdị na- erubere iwu na- echekwa gburugburu isi oge niile , n’ ihi na onye ọbụla nupùrù isi wee nye nke ahụ ka a ga- anwụchikọ ma taa yq ahụhụ dịka ọ dị n’ usoro iwu .
Enwetala Ọgwụ Mgbochi na Ọgwụgwọ Ebola-WHO
Ụlọọrụ Ahụike Mba Ụwa , WHO , akwadola ọgwụ mbụ maka iji gwọọ ma gbochie ọrịa Ebola .
Nkea by ọgwụ mbụ ụlọọrụ ahụ kwadoro ngwangwa .
Nkwado a gosiri na ọgwụ ahụ zuru okè n’ ihe niile WHO chọrọ iji were rụọ ọrụ nke ọma ma ghara imerụ mmadụ ahụ .
Ihe nchọpụta pụtara na Otu Mba Ụwa , UN , nwere ike igote ya bụ ọgwụ maka obodo ọ bụla ọrịa ahụ bakwutere dịka usoro WHO siri dị .
" Nkea bụ nchọpụta dị egwu iji hụ na ndị chọrọ ọgwụ ahụ maka igbochie na ịgwọ ya bụ ọrịa nwetara ya , ma zọta ndụ ha , " dịka Dọkịta Tedros Adhanom Ghebreyesus , bụ Onyeisi WHO kwuru . "
Afọ ise gara aga , anyị nọ n’ aka Chukwu n’ ebe ọrịa ahụ dị maka enweghị ọgwụ dị ma ọ bụ nke mgbochi .
Mana dịka nkwado na ọtụtụ nyochaa gara , Ebola bụ ọrịa enwere ike igbochi ma gwọkwaa . "
Ọgwụ Ebola ahụ hụ nke a na- agba agba , Ervebo , bụ nke Merck , amara dịka MSD na mba ndị ọzọ abụghị US na Canada , rụpụtara .
Ngalaba WHO Ndụmọdụ dị n’ aka egosila na ya bụ ọgwụ na- egbochi ndị mmadụ n’ ebe nje Ebola ahụ bụ Zaire dị , ma bụrụ nke ọ kwadoro maka iji chụọ ọrịa Ebola ọsọ ụkwụ eru ala .
Anyị ga- echeta na n’ afọ 2014 , ya bụ ọrịa kpara ajọ ike n’ ala anyị bụ Naijiria na ọtụtụ mba ndị ọzọ , nke mere onye ọ bụla ụra aga n’ anya , mee nwa na- ézé nne ya , enyi na- agbara enyi ya ọsọ .
Nke a bụ oge otu nwoke si mba Liberia were buru ọrịa ahụ bata Naijiria .
Ụfọdụ ndị mmadụ nwụrụ maka ọrịa ahụ nke gụnyere otu dọkịta nwaanyị na Abuja .
Kwanyerenụ Ụmụ Afọ Naijiria Ugwu Otú Ndị Gọvanọ Gwara Ụlọ Omeiwu
Otu jikọtara aka na- achị steeti niile n’ ala Naijiria adụọla Ụlọ Omeiwu ọdụ ka ha kwụsịtụ ịga n’ ihu na ngụpụta nke abụọ maka iwu okwu ịkpọ asị nke dị ha n’ ihu ugbua iji hụ na ha lebara anya n’ uche ụmụ Naijiria .
Osote Onyeisi Otú Ndị Gọvanọ ahụ na Gọvanọ Sokoto Steeti , Aminu Tambuwal , nyere ndụmọdụ a oge ọ na- aza ajụjụ sitere n’ aka ndị nta akụkọ oge ndị gọvanọ ahụ mechara nzukọ ha n’ isi ala obodo anyị , Abuja , n’ abalị ụbọchị Wednezdee .
Ọ dụrụ ndị omeiwu etiti ala anyị ka ha kwanyere otu ụmụ Naijiria si ahụ ya bụ iwu ugwu . "
O nwebeghị oge m nụrụ na gọọmenti pụtara kwuo na ọ kwadoro ọnwụ maka okwu ịkpọ asị .
E kwenyere m na Ụlọ Omeiwu ga- ezukọ iji nụ uche ụmụ Naijiria n’ iwu ahụ , ka ewere soro ụzọ iwu kwadoro maka ime iwu , ka ewere nweta uche ụmụ Naijiria ọ bụghị nanị nke ndị gọvanọ n’ ebe iwu ahụ dị .
Ha kwesịrị ịsọpụrụ uche ụmụ Naijiria n’ ụzọ ọ bụla iwu ọhụrụ ahụ na- aga tupu etinye ya n’ iwu ala anyị ma ọ bụ kachapụ ya , " ka Tambuwal kwuru .
Kamgbe Iwu gbasara okwu ịkpọ asị ahụ pụtara , ụmụ Naijiria bụzi ndị na- agụ okwu ọnụ tupu ha ekwuo karịsịa n’ ebe o metụtara ọchịchị ala anyị .
Ihu Ọchị Awaala Ndị Ọkụ Ochanja Metụtara
Dịka akwa na- ada elu na ala n’ ahịa ihe karịrị otu ọnwa gara dịka ọkụ gbariri ma gbuo ọtụtụ mmadụ oge otu ụgbọala bu mmanụ ụgbọala dara ma nwuru ọkụ n’ ahịa Ochanja , akụkọ ahụ agbanwela ugbua ọ bụla dịka gọọmenti Anambra Steeti na ọtụtụ otu ndị ọzọ na ndị mmadụ gbatara ọsọ enyemaka iji were hụ na obi agbawaghị ndị ọkụ ahụ metụtara .
Aka na- achị Anambra Steeti , Willie Obiano , nọrọ ụbọchị Wednezdee wee were nde otu narị naira were tie ndị ahụ ọkụ ahụ metụtara aka n’ obi .
Ọtụtụ ndị gwara ha okwu rịọrọ ha ka ghara ile anya n’ ego enyere ya maka o nweghị ole pere mpe ma ọ bụ buo ibu iji kwụghachi ihe ha gbara ọkụ .
A gbara ha ume ka ha tinye okwukwe ha n’ ebe Chineke nọ bụ onye nanị ya pụrụ ị kasị ha obi .
N’ okwu ya , Odeakwụkwọ Kọmitii Gọvanọ maka Ọkụ Ochanja , bụkwa onyeisi Ụlọọrụ Ọsọ Enyemaka Anambra Steeti , Maazi CY Agupugo , gwara gọvanọ na kọmitii ahụ tinyere anya na mmiri were nyochaa ma zute ndị niile ọkụ ahụ metụtara were nweta mmadụ narị isii na iri isii na atọ .
O kwuru na ọkụ ahụ gburu mmadụ isii ebe ọtụtụ ndị bụ ndị nọ n’ ụlọ ọgwụ enweta ọgwụgwọ .
O kelere aka na- achị steeti ahụ maka imezu nkwa ya ikwado ụlọọrụ na- emenyu ọkụ n’ ahịa ahụ site n’ inye ha ngwa ọrụ .
N’ otu aka ahụ , onyeisi ndị na- azụ ahịa , Ojukwu kelere gọvanọ ahụ maka enyemaka ya tupu Ekeresimesi eruo dịka o kwere ná nkwa .
Ọ rụtụkwara aka ná Ngalaba Steeti ahụ na- ahụ maka ọrụ na- eleta ọrụ ụzọ bara n’ ahịa ahụ na nkwa ya na ụzọ niile banyere ahịa ahụ bụ nke ga- adị mma .
N’ okwu ya , gọvanọ nọrọ oge ahụ were gosi nwute ya nye ndị ahụ ọkụ ahụ metụtara . "
Na mkpụrụ ụbọchị iri na isii , afọ 2019 , nnukwu ọdachi dachibidoro anyị .
Nnukwu ọkụ wakporo anyị were gbuo mmadụ isii na ọtụtụ ndị ọzọ nọ n’ ụlọ ọgwụ .
Anyị akwụọla ụgwọ ụlọ ọgwụ ndị nọ n’ ụlọ ọgwụ .
Maka mmadụ isii nwụrụ anwụ , anyị ga- enye ezinaụlọ ha ego gbara ọkpụrụkpụ .
Mana n’ ehihie , a ga m enye ihe karịrị nde otu narị naira .
Ọ dị mkpa k ' anyị mata n’ etiti mmadụ narị isii na iri isii na atọ n’ ime ụnụ , anyị anaghị akpa oké ọ bụla .
N’ agbanyeghị steeti gị ma ọ bụ agbụrụ gị , ọ bụrụ na ngwaahịa gị so ná nke ọkụ gbara , ị ga- enweta ego nke gị , " Obiano kwuru .
Gọvanọ ahụ gakwara n’ ihu were kwuo na o nweghị ego ole buru ibu iji wepụ nwute nke ihe ọkụ ahụ gbara mana ihe gọọmenti mere bụ iti ha aka n’ obi ma si ha ka ha tinye olileanya ha na Chineke maka ọ bụ nanị ya pụrụ iwepu nwute ha kpam kpam .
Gọvanọ ahụ kwukwara na ndị niile nwetara mmerụ ahụ ga- enweta narị naira puku ise n’ isi onye ọ bụla na- etinyeghị ụgwọ ụlọ ọgwụ ha .
Ị ga- echeta na Gọvanọ Obiano nọrọ n’ oge ụtụtụ soro ná nkwanye ùgwù ikpeazụ nke Oriaku Deborah Obi , bụ nwaanyị ọkụ gbara ya na nwa ya nwoke ebe ọ rịọrọ Chineke ka o nye mkpụrụobi ha ezumike na ndụ ebighị ebi .
N’ akụkụ nke ọzọ , ndị Ụkọchukwu ụka catholic bụkwa ndị zutere ndị ahụ ọkụ ahụ metụtakwara .
Ha jiri ego karịrị nde naira iri abụọ na ise were kpere ndị ahụ ekpere ma kpokue Olisa ka ọ kasie ha ndị niile nke ahụ metụrụ obi .
Mmadụ ndị ozi dịka aka chiburu Anambra Steeti n’ oge mbụ , Maazi Pita Obi , Sinatọ Ifeanyi Ụba , nwa afọ Anambra na- eme ihe onyonyo , Zubby Michael , bụkwa ndị soro tie ndị ahụ aka n’ obi .
Ogun Steeti Eturula Ugo na Asọmpi Sayensi NNPC
Ogun Steeti emeriela na asọmpi sayensị nke ụlọọrụ mmanụ ụgbọala , NNPC , chịkọbara nke afọ 2019 maka ụlọ akwụkwọ sekọndịrị n’ ala anyị niile .
Steeti gbara ndị nke mbụ n’ agba nke ikpeazụ na asọmpi ahụ were ọnọdụ ụbọchị Tọzdee n’ isi ụlọọrụ NNPC dị na Abuja .
Nwata akwụkwọ nke si Ụlọakwụkwọ APT Scholars Universal College , Ota , Oluwatobi Ojo , gbara onye nke mbụ n’ aha Ogun site n’ ịnweta aka iri asatọ , ebe Mbazu Justice sitere Ụlọakwụkwọ Sekọndịrị CSMT Staff , Abakiliki dị na Ebonyi Steeti , gbara onye nke abụọ site n’ akara iri asaa na ụma o nwere .
Nwachukwu Ugochukwu si Ụlọakwụkwọ Dority International , Aba , Abia State , gbaziri onye nke atọ site n’ akara iri asaa .
Onyeisi Ụlọọrụ NNPC , Malam Mele Kyari , kwuru na ụlọọrụ ahụ ga- aga n’ ihu ịtụnye ụtụ nke nke ha n’ ebe mmepe na ọganihu nke ngalaba akwụkwọ , iji were hụ na Naijiria dị ukwu .
Ọ gbakwụnyere na asọmpi a bụ otu n’ ime ụzọ ụlọọrụ ahụ si agba mbụ ị kwado iwulite obodo anyị .
" Ịwulite obodo na- aga n’ ihu gụnyere ịchọpụta na ịhazi akara aka .
Dịka ụlọọrụ , anyị na- agba mbọ ịchọpụta ndị a oge ha dị na nwata ma nyere ha aka iwulite ya nke ọma , " ka o kwuru .
Dịka ọ dị , onyeisi otu Dangote , Alhaji Aliko Dangote , rịọrọ ụmụ akwụkwọ ahụ ka ha tinye ume ha niile n’ ihe ọ bụla ha na- eme na ndụ a dịka ndị ndu nke echi .
O gara n’ ihu kelee NNPC n’ atụmatụ ha tinyere na ọ ga- enye aka iwulite ọtụtụ ndị sayensị n’ ala anyị .
Dịka ọ na- ekwu n’ aha ndị niile sonyere na asọmpi ahụ , Ojo kelere ụlọọrụ NNPC maka atụmatụ a ma kelekwaa ndị nkụzi ya na nne na nna ya maka nkwado ha . "
Anam ekele NNPC maka ohere a na atụmatụ dịka nkea .
Asọmpi a emela kam gụsie akwụkwọ ike .
Obi bụ m sọ añụrị na abụ m onye meriri na asọmpi .
A ba-ekelekwa ndị nkụzi , nne na nna m na ndị chịkọbara ya .
N’ ihi asọmpi a , obi kara m aka na- aga m eme nke ọma n’ ule m niile " .
Ụlọọrụ ahụ , na ngụpụta ya , kwuru na asọmpi ahụ bidoro na ime obodo nke okpuru ọchịchị ime obodo narị asaa na iri asaa na anọ enwere n’ ala ànyị , ebe mmadụ atọ kacha mma gara n’ ogogo steeti .
" N’ ogogo steeti , onye kachasị mee nke ọma bụ onye gara na ngalaba akụkụ ala anyị , ebe onye meriri n’ ogogo a bụ onye nwetara ego maka agụmakwụkwụ dị otu narị puku naira , " ka o kwuru .
O gakwara n’ ihu were kwuo na steeti dị na ngalaba akụkụ ala anyị dị iche zutere n’ oge dị iche were sọkọrịta mpi n’ etiti onwe ha iji were mata mmadụ atọ kacha mma ga- anọchite anya ha n’ agba nke ikpeazụ .
Onye meriri ritara ịgụ akwụkwọ n’ efu ruo mahadum nke ọnụ ego ya bụ puku narị naira atọ kwa afọ akwụkwọ ọ bụla , ebe onye nke abụọ na nke atọ ritara puku narị naira abụọ na iri ise na puku narị naira abụọ .
Steeti iri na asatọ sonyere n’ agba nke ikpeazụ ebe steeti atọ nọchitere anya ngalaba ọchịchị akụkụ ọ bụla n’ ala ànyị .
Aha Ighalo , Ndidi , Iwobi na Uzoho Apụtala Maka Ọkachi Agba n’ Afrịka
Mmadụ anọ n’ ime otu egwu bọọlụ Ugo Naijiria bụ Odion Ighalo , Alex Iwobi , Wilfred Ndidi na Francis Uzoho abụrụla ndị aha ha pụtara na ndị enwere ike ịhọpụta dịka ọkachi agba nke otu egwu bọọlụ Afrịka nke afọ 2019 .
Nkea sitere n’ aka otu egwuregwu bọọlụ Afrịka dị n’ aka , akpọrọ CAF n’ aha mkpirisi .
Ndị egwu bọọlụ ndia akpọrọ soronyere Ugo Ukwu Naijiria na asọmpi Iko Mba Afrịka nke afọ 2019 agbara na Ijipt n’ ime afọ a .
Ugo Naijiria nwetara ọla nchara oge ha jiri otu ọkpụ asataghị chaa merie mba Tunisia n’ amaegwuregwu Al-Salam , dị na Cairo .
N’ ihi ụdị egwu ọkpa ha gbara , ha nwere ike idebanye aha na ncheta AFCON dịka ọ dị ugbua .
Onye na- agba n’ ihu nke otu egwu bọọlụ Shanghai Shenhua bụ Ighalo kwụpụtara iche na Ijipt n’ ihi na ọ jighị anya ahụ ebe ọnụ goolu dị mere o ji agbanye goolu elu na ala .
Nkea nyere ya nturu ugo dịka onye kachasị nye goolu na asọmpi Iko mba Afrịka nke afọ a site na goolu ise o nyere nke ritara ya akpụkpọ ụkwụ ọlaedo tupu ọ kwụsị ịgba bọọlụ n’ obodo Naijiria .
Onye ọzọ na- agbakwara Leicester n’ etiti , Ndidi , bụ akpọọ a zaa oge ọ bụla otu egwu bọọlụ ya na mba ofesi na Naijiria kpọkuru ya ebe ọ na- eme ihe ike .
Ọgba n’ etiti ndị Everton , Alex Iwobi na oche goolu ndị AC Omonia Uzoho bụ ndị sonyere Ugo Naijiria na Ijipt nwere olileanya na ha ga- esonye na mmadụ iri na otu ikpeazụ .
Mmadụ iri na otu kacha agba CAF bụ ndị a ga- akpọpụta na mmemme n’ abalị asaa nke ọnwa Jenụwarị , 2020 .
Aha Ndị Niile Ahọpụtara
Ndị Oche Goolu : Moez Ben Cherifia , Yassine Bonnou , Mohamed El Shenaway , Sylvain Gbohouo , Rais M ’ bolhi , Edouard Mendy , Richard Ofori , Andre Onana , Denis Onyango , Francis Uzoho
Ndị Na- agba N’ azụ : Youcef Atal , Serge Aurier , Mehdi Benatia , Ahmed El-Mohammadi , Lamine Gassama , Faouzi Ghoulam , Achraf Hakimi , Ahmed Hegazi , Kalidou Koulibaly , Christian Luyindama , Issa Mandi , Joel Matip , Noussair Mazraoui , Yassine Meriah , Youssouf Sabaly
Ndị Na- agba N’ etiti : Andre-Frank Anguissa , Ismael Bennacer , Sofiane Feghouli , Idrissa Gueye , Tarek Hamed , Alex Iwobi , Wahbi Khazri , Naby Keita , Franck Kessie , Wilfried Ndidi , Riyad Mahrez , Thomas Partey , Mubarak Wakaso , Victor Wanyama , Hakim Ziyech
Ndị Na- agba N’ ihu : Pierre Emerick Aubameyang , Jordan Ayew , Anis Badri , Cedric Bakambu , Youcef Belaili , Baghdad Bounedjah , Odion Ighalo , Sadio Mane , Moussa Marega , Mbaye Niang , Nicolas Pepe , Mohamed Salah , Islam Slimani , Percy Tau , Wilfried Zaha .
Ooni Etoola Igbo Maka Udo Naijiria
Onyeeze Ọdịnala , Ooni nke Ife , Oba Adeyeye Ogunwusi , etoola ịgba mbọ ndị Igbo n’ ebe udo Naijiria dị .
Dịka ọ kọwara Igbo dịka nnukwu mba , Ooni kpọkuru udo n’ etiti ụmụ Naijiria agbanyeghị agbụrụ ma ọ bụ ekpemekpe .
O kwuru na obodo dị na otu ga- enwe udo na ọganihu .
Ooni bụ onye kwuru nkea na nsonso a n’ emume Eri nke Enugwu Aguleri , Anambra Steeti mere ụbọchị Satọdee .
Onye eze ahụ , bụ onye Asoya nke Ile Isoya Ife , Oba Murainu Adebanjo , nọchitere anya ya , kwuru na obi bụ ya sọ añụrị ịsonye na mmemme ahụ , ebe ọ kọwara Ndị Igbo dịka nnukwu mba .
" Ihe gbasara ọnọdụ udo ala anyị na- amasị m maka ọ ga- eweta udo ma wepụtakwa nke kachasị mma n’ ime ndị mmadụ nke ga- apụta ìhè na ọganihu ala anyị , ebe ezi nchekwa na obi añụrị ndị mmadụ ga- abụ ihe akwadoro nke ọma . "
Na mmemme ahụ , Onyeisi Ọhaneze Ndị Igbo , Nna Nwodo , kwuru na alaeze Eri emela ụmụ Igbo eze site na mmemme ahụ .
Ọ kọwara ọbịabịa eze ọdịnala , Ooni nke Ife , dịka ezi mmekọrịta ga- eweta udo nke gafere Niger site n’ akụkụ ọdịnala .
Eze Chukwuemeka Eri kwuru na mmemme ahụ bụ oge ndị Igbo ji abịakọrịta ọnụ iji were cheta nna nna ha , bụ Eri , nke bụ ebe Igbo siri pụta , onye siri na Israel were bịa biri na Aguleri were mụbaa .
Chekwaanụ Okèala Ụnụ-Nzukọ Mba Afrịka
Nzukọ Mba Afrịka adụọla Naijiria na mba ndị ọzọ ọdụ ka ha chekwaa ókèala ha karịsịa n’ ebe o metụtara ọnọdụ nchekwa na aghụghọ dịka ụzọ kacha mma iji were dozie ezi ọnọdụ nchekwa n’ okèala .
Nzukọ ahụ kpọkukwara mba ndị ọzọ ka ha na mba ndị gbara ha okirikiri kparịta ụka gbasara ihe ha ma ka ewere wulite ezi ọnọdụ nchekwa n’ okèala obodo na ibe ya .
Nkea bụ ihe pụtara ìhè na ọzụzụ maka okeala nke otu nzukọ Afrịka chịkọbara maka mba ọdịda anyanwụ Afrịka were ọnọdụ n’ isi obodo Naijiria , Abuja .
Ozi nke sitere n’ aka nzukọ ahụ ụbọchị Fraịdee na ngwụcha ọgbakọ ha nwere rịọrọ obodo ndị so nzukọ mba Afrịka ka ha leba anya na mmekọrịta nke otu ndị na- ahụ ma na- ahazi okwu gbasara okèala .
Dịka ozi ahụ siri dị , " Mba ndị soro na Nzukọ Afrịka ga- ahazi ụzọ kacha mma ma wulite ezi nchekwa n’ ebe oke ala ha dị . "
Ndị Anambra Bi Na Lagos Emeela Ubọchị Anambra Nke Ahọ 2019
Ọ kpọtụrụ akpọtụ ma zụọ azụọ na Lagos na nso-nso a dịka ụmụafọ steeti Anambra bi n’ ebe ahụ merùbèrè ụbọchị Anambra nke ahọ 2019 .
Oke mmemme ahụ bụ nke a chịkọbara site n’ aka òtù ahụ jikọtara ndị Anambra na ya bụ steeti , bụ ndị a maara dịka " Anambra State Development Union " dọtara ọtụtụ ndị Anambra , ma bụrụkwa nke a nọrọ na ya wee gbapee atụmatụ ịchụ nta ego ruru otu ijeri naịra maka iguzòbe ogige ọmụmụ ọrụ aka na steeti Anambra , nke a kpọrọ " Anambra State Industrial Skill Village . "
Ya bụ mmemme wèèrè ọnọdụ n’ ama egwuregwu ala anyị dị na Surulere , Lagos ma bụrụ nke isi okwu ya pụtàrà " Ọrụ Aka Na Nkwalite Ụlọ Mmepụta Ngwọ Ahịa na Gburugburu Azụmahịa Na- Agbanwe Agbanwè " ma a tụgharịa ya .
N’ ozi mmalite ya , onyeisi oche mmemme ahụ , bụ Maazị Ben Ndị Obi kọwapụtara mkpà ọ dị na Ndị Igbo jikọtara onwe ha maka ọganihu tọrọ àtọ , ọ kachasị n’ ụwa a na- eme ntụgharị .
Ka ọ na- echètara ndị bịara ya bụ mmemme na ọ na- abụkwanụ akụ ruo ụlọ , a mara onye kpara ya ; Maazị Obi kpọkuzịrị ụmụafọ Anambra na ndị Igbo n’ izugbe ka ha na- ewelaru akụ ha ụlọ ma na- ewunyekwa ihe mwunye na steeti ha .
Na mbụ n’ ozi nnọọ ya , onye ndu òtù ahụ , bụ Maazị Vincent Osakwe kwuru na mmemme ahụ hibèrè isi n’ ịkwàlite omenala Igbo na ọdịmma Anambra , ma rịọkwazie ndị nne na nna bịara ya bụ mmemme ka ha gbasiekwa mbọ ike n’ ịkụziri ụmụ ha asụsụ na omenala Igbo , iji hụ na nke ahụ anwụghị maọbụ fuo , dịka e buru n’ amụma .
A nọrọ na ya bụ mmemme wee tie mmanwụ , gbaa egwu ọdịnala ma mekwa ọtụtụ ihe ngosi dị iche iche e jiri mara ndị Igbo .
Ọba Akwụkwọ Anambra Emerùbela Izu-ụka Ọba Akwụkwọ Nke Ahọ 2019
Ọ bụ nnọ oge nkuzi na nkọwa pụrụ iche , dịka ọba akwụkwọ steeti Anambra , bụ nke a maara dịka ọba akwụkwọ Ọkammụta Kenneth Dike dị n’ Awka , sònyèèrè ndị òtù ha n’ imerùbè mmemme izu-ụka ọba akwụkwọ nke ahọ 2019 .
Ya bụ mmemme nke were otu izu-ụka bụ nke ha jiri ihe mmemme dị iche iche wee merùbe , ma bụrụkwa nke a nọrọ na ya wee nye nkuzi ma gagharịakwa n’ ụfọdụ ụlọ ọrụ na n’ ebe ndị ọzọ dị iche iche n’ ịkọwara ndị mmadụ urù ọba akwụkwọ bàrà na ndụ mmadụ nà na mmepe obodo .
N’ okwu ya oge ọ na- anabàta ndị ahụ n’ isi ụlọ ọrụ ya , onyeisi ọba akwụkwọ mahadum Nnamdị Azikiwe dị n’ Awka , bụ Ọkammụta Obiọra Nwosu kọwara oba akwụkwọ dịka ụlọ mmụta nakwa ebe nchekwa ozi , ma kwuokwa na ọba akwụkwọ nwèrè ọrụ pụrụ iche dịịrị ya n’ ịkwàlite mmepe tọrọ àtọ n’ obodo .
Ọ gbara akaebe na gọọmenti etiti na- agbasi mbọ ike n’ ịkwàlite ọba akwụkwọ na ọrụ dịịrị ya n’ ala Nigeria , sịkwa na Gọvanọ Obianọ na- emekwa otu ihe ahụ , bụ nke o kwùrù na o meela ka ọba akwụkwọ kwụdosie ike n’ ịrụ ọrụ ya otu o kwesiri , ma kelekwazie ha maka ezi nkwàdo ha na ịdị uchu n’ ihe metụtara ịkwàlite ọba akwụkwọ .
Ka ọ na- akọwàpụta isiokwu mmemme ahụ nke ahọ a dịka " Library Services For Sustainable Development In Nigeria " , nke pụtara " Ọba Akwụkwọ Ịrụ Ọrụ Maka Mmepe Ala Nigeria " ( ma a tụgharịa ya ) ; onyeisi ọba akwụkwọ steeti Anambra , bụ Dọkịta Nkechi Udeze mere ka a mara na izu-ụka ọba akwụkwọ bụ izu-ụka pụrụ iche a mapụtara maka imerùbè ọba akwụkwọ na ịkuziri ọhaneze urù ọba akwụkwọ bàrà , kwà ahọ ọbụla .
O kwuru na ọba akwụkwọ , dịka ụlọ mmụta , na- eme ka ndị mmadụ nweta ozi nwere ike inyere ha aka iji chekwaba , gbakwụnyekwuo ma kwalite ihe ha mụtara , ihe ha mepụtara nakwa ihe ha mààrà , n’ ihi na , dịka o siri kwuo , ụwa na- eme ntụgharị , nke mezịrị o jiri dị mkpà na mmadụ ọbụla ga na- agụsi akwụkwọ ike ma na- amụtakwa ihe ọhụrụ , iji hụ na ụwà agbanahịghị ya n’ ọsọ , n’ ihi mgbanwè .
Okwètèkwara na ọba akwụkwọ na- agba mbọ n’ ịrụ ọrụ dịịrị ya , ma sị na n’ agbànyeghị nke ahụ , na o kwesiri ka a gbasikwuo mbọ ike , ọ kachasị ịhụ na a na- akwàlite usoro mmụta nakwa ihe ndị mmadụ na- agụ n’ ebe ahụ , mee ka ọ na- adịwanye ọhụụ kwa ụbọchị , iji nye aka na nkwàlite mmụta nakwa mmepe obodo .
Izu-ụka ọba akwụkwọ bụ mmemme a na- eme kwà ahọ ọbụla n’ ala Nigeria , iji merùbe ọrụ ọma dị iche iche ọba akwụkwọ na ndị ọrụ ụlọ ọba akwụkwọ na- arụ n’ ịkwàlite mmụta , nchọcha nakwa mmepe obodo n’ izugbe .
Obianọ Eguzobela Òtù Atụmatụ Ọrụ Mmepe Anambra Maka Ahọ Iri Ise Na- Abịa Abịa
Igbo sị na nwaanyị maara ihe na- ebido n’ afọ ime wee tụtụkọba ihe nwa , maka nchebiri ụbọchị ọmụmụ ya .
N’ ịgbaso nke a , aka na- achị steeti Anambra , bụ Gọvanọ Willie Obianọ eguzobela otu pụrụ iche ga- ahụ bànyere atụmatụ ọrụ mmepe steeti ahụ maka ahọ iri ise na- abịa abịa , bụ ahọ 2070 , bụ nke a kpọrọ " Anambra Vision 2070 Development Plan Committee . "
Iguzobe ndị a nakwa ime ka ha mara ọrụ chere ha n’ ihu bụ nke weere ọnọdụ n’ ebe obibi Gọvanọ dị n’ Amawbịa , ma bụrụkwa nke dọtara ndị dị iche iche ọnụ na- eru n’ okwu na steeti ahụ .
N’ okwu ya ka ọ na- egùzobe ya bụ òtu , Gọvanọ Obianọ chètààrà ha na nhọrọ a họọrọ ha adàbèrèghị n’ otu ndọrọ-ndọrọ ọchịchị , kama na a hụtàrà ha dịka ndị maara nke ekwe na- akụ , ma gwazie ha ka ha mapụta atụmatụ mmepe ga- edu steeti ahụ ruo ahọ iri ise na- abịa abịa .
Ọ dụrụ ha ka ha tụpụta atụmatụ nlegara anya na okwu nlegara anya na steeti ahụ , chọpụtasịa ngalaba dị iche iche steeti ahụ ga- etinye uchu , usoro mmepe a ga- agbaso , ihe ndị pụrụ ịkwàlitekwu mmepe na ọganihu , tinyere ebe ndị ọzọ dị iche iche ha ga- elebàra anya ; ọbụnadị dịka ọ kọwara na ya bụ ọmarịcha atụmatụ mmepe bụ maka nchekwa , ọganihu na obi ụtọ Ndị Anambra .
N’ okwu nke ya , otu onye so na ya bụ òtù , ma bụrụkwa odeakwụkwọ izugbe steeti ahụ , bụ Ọkammụta Solo Chukwulobelụ kpọpụtasịrị ọrụ ndị ahụ chere ha n’ ihu ma kèé ha n’ ọgbà n’ ọgbà dịka nke ga- ewe nwa mgbe nta , nke ga- ewe oge etochàghị aka , nakwa nke ga- ewe ogologo oge iji mezupụta , ma kwupụtaziekwa ezi olileanya o nwèrè na ọchịchị dị iche iche ga- ewere ọnọdụ n’ ọdịnihu na steeti ahụ ga- ahụta atụmatụ ahụ dịka ihe bara oke uru , ma gbasòkwa ya n’ ịrụ ọrụ ha .
Ka ọ na- ekele ọchịchị steeti ahụ maka ya bụ ọmarịcha atụmatụ na inye ha ohèrè ijere steeti ahụ ozi ; nwa amadi ahụ jibụrụ ọkwa dịka onyeisi ụlọ ọba ego ala Nigeria n’ oge mbụ , ma bụrụkwa onyeisi oche òtù ọhụrụ ahụ e guzòbère , bụ Ọkammụta Chukwuma Soludo , kwèrè nkwà na ya na ndị òtù ya ga- arụsi ọrụ ike , ma mezùpụta ezi ebumnobi ahụ e jiri guzobe ya bụ atụmatụ , site n’ inye aka Chineke .
Ndị ọzọ so n’ òtù ahụ gụnyèrè onyeisi ndị ọrụ nyegara Gọvanọ , bụ Maazị Primus Ọdịlị ; Kọmishọna na- ahụ maka agụmakwụkwọ na steeti ahụ , bụ Ọkammụta Azụka Omenụgha ; Kọmishọna na- ahụ maka mgbasa osi na ịkụziri ọhaneze ihe ha kwèsiri ịma , bụ Maazị C-Don Adịnụba , na ògbò ya nke na- ahụ maka akụnụba na atụmatụ ego ọrụ , bụ Maazị Mark Okoye .
Ndị ọzọ gụnyèrè Oriakụ Uju Nwọgụ , Dọkịta Ikem Odumodu , Maazị Uche Nwọrah , tinyere ndị ọzọ .
A Gbapeela Ahịa Akụrụngwa E Ji Arụ Ụlọ n’ Ogidi
Oke ọñụ dara na nso-nso a n’ Ogidi dị n’ okpuru ọchịchị Idemili North nke steeti Anambra , dịka gọọmenti steeti ahụ gbàpèrè agadaga ụlọ ahịa ọhụrụ bụ ebe a na- ere akụrụngwa e ji ewu ụlọ .
Ya bụ ahịa , bụ nke a kpọrọ " Building Materials International Market , Ogidi " bụ nke nwere ọnụ ụlọ ahịa karịrị otu puku n’ ọnụ ọgụgụ , ma bụrụkwa nke a rụrụ site na njikọ aka ndị na- azụ ahịa ebe ahụ , iji mee ka ọnọdụ kawanyere ha mma , ha na ndị na- abịa azụ ha ahịa .
N’ okwu ya oge ọ na- agbape ya bụ ahịa , aka na- achị steeti Anambra , bụ Gọvanọ Willie Obianọ , nke onye nọchitere anya bụ osote ya , bụ Dọkịta Nkem Okeke kelere ndị ahụ wubére ya bụ agadaga ụlọ ahịa maka ezi agbambọ ha , bụ nke o kwuru na o nwere ezi ọdịnihu nye nkwàlite akụnụba steeti ahụ , ọbụnadị dịka ọ kpọkùrù ha ka ha gbakwa mbọ na- atụ ụtụ isi ha mgbe na otu o kwèsìrì , iji nyere gọọmenti aka n’ ịrụ ọrụ ya otu o siri kwesi , ọ kachasị nyegara ha bụ ndị na- azụ ahịa na ụmụafọ steeti ahụ n’ izugbe .
Ya bụ aka na- achị achị jikwàrà ohèrè ahụ wee kpọkuo Ndị Anambra nọ n’ ebe dị iche iche ka ha wèlataruo akụnụba ha ụlọ ma tụnye ụtụ nke ha n’ ịkwàlite mmepe steeti ahụ , site n’ iwunye ụlọ mmepụta ngwọahịa nà ụlọ ọrụ ndị ọzọ na steeti ahụ , bụkwa nke o kwuru na ọ ga- enyekwa aka kewàpụtara ndị ntorobịa ohèrè ọrụ , ma kwàlitekwa ọnọdụ akụnụba na ego a na- enweta n’ ime steeti Anambra .
Na ntụnye nke ya , Kọmishọna na- ahụ maka azụmahịa na ịtụ mgbere ahịa na steeti Anambra , bụ Maazị Uchenna Okafọr kèlèrè ọchịchị nọ ugbu a na steeti ahụ maka ezi ọrụ ya n’ ịkwàlite ọnọdụ dị larị maka azụmahịa , ọ kachasị n’ ịkwàlìtè ọnọdụ nchekwa steeti ahụ , bụzị nke o kwuru na o meela ka Anambra bụrụ ebe mbụ ndị oji ego achụ ego na- elegara anya n’ ihe gbasaara iwunye akụnụba .
Ọ gakwazịrị n’ ihu bunye ndị ahịa ahụ ụkpa ekele maka ya bụ ezi ọrụ ha rụpụtara nakwa njikọ aka ha , ma dụọ ha ka gbaa mbọ hụ na ya bụ ezi mmekọrịta , udo na ịdịnotu dị n’ etiti ha ga- adị ọkpụtọrọkpụ .
Na mbụ n’ ozi ọ gụpụtàra , onyeisi òtù ahụ jikọtara ndị ahụ na- azụ ahịa n’ ebe ahụ , bụ Maazị Jude Nwankwọ tòrò Gọvanọ Obianọ maka itinye uchu n’ ihe metụtara azụmahịa na ndị na- azụ ahịa na steeti ahụ , ma nyekwazie ya owuwe anya na ha ga- aga n’ ihu ịtụ ụtụ isi ha oge na otu o kwèsiri .
Ọ rịọkwazịrị gọọmenti steeti ahụ doo ka ọ rụọrọ ha ụzọ ahụ siri ụlọikpe ukwu dị n’ Ogidi wee gaa n’ ahịa ahụ , iji mee ka ọnọdụ dịrị ha na ndị na- azụ ha ahịa n’ ebe ahụ mfe ibupu maọbụ ibubàtà ahịa .
Ndị dị iche iche sonyere na mmemme ahụ gụnyèrè eze ọdịnala Ogidi , bụ Igwe Alex Ụzọr Ọnyịdo ; ògbò ya nke Ụmụawụlụ , bụ Igwe Joel Egwuọnwụ , tinyere ndị nọ dịka nna ndụmọdụ nke ya bụ otu jikọtara ndị ahịa , nke gụnyere Maazị Silas Ejeabọcha na Maazị Ben Okafọr , tinyere ọtụtụ ndị ọzọ .
Ụlọ Omeiwu Agwala Gọọmenti Etiti ka O Bulite Ọnọdụ Ọdụ Ugboelu Ibadan
Ụlọ Omeiwu Sinati nọrọ ụbọchị Tuzdee rịọ Ngalaba Gọọmenti Etiti Njem Ụgbọelu dị n’ aka na ụlọọrụ ndị ọzọ nkea metụrụ ka ha kwalite ọdụ ụgbọelu Ibadan , Alakia n’ ogo mba ụwa ga- enwe akarọngwa ọgba ọhụrụ .
Nkea bụ nke soro dịka Sinatọ Kola Balogun ( na- anọchite anya Mgbada Ugwu Oyo siri APC ) na ndị Sinatọ iri atọ na asaa gbasara n’ otu ndọrọndọrọ ọchịchị ndị ọzọ na ngalaba ọchịchị ala anyị kwadoro oge ngụpụta nke ụlọ Omeiwu ahụ .
Onye nọ n’ isi atụmatụ ahụ , Balogun kwuru na ọ dịgo mkpa ka ewulite ya bụ ọdụ ụgbọelu ka o were weta mmepe nke si n’ ụlọ na mba ndị ọzọ .
O kwuru , " Ibadan nwere ihe ga- eweta mmepe na mwulite akụnụba site n’ ala anyị na mba ndị ọzọ n’ ihi ọtụtụ ụlọọrụ gụnyere Mahadum Ibadan , Ụlọọgwụ Nkuzi Mahadum , Ahịa Mba Ụwa Okerete , Ụlọahịa Bola Ige , bụ ihe ndị aga-ewulite na ebulite ọnọdụ ọdụ ụgbọelu ahụ . "
O rụtụkwara aka n’ ọnọdụ ọdụ ụgbọelu ahụ na Ibadan ga- enyere ibubata ahịa n’ ime Ibadan aka ma wetakwa akụnụba so ya .
Balogun onye kwuru na site na ọdụ ụgbọelu Ibadan rue nke Murtala Muhammed , Ikeja ruru kilomita otu narị na iri anọ na asaa , ga- enyere ọnọdụ azụmahịa aka nke ndị gbara mgbọrọgwụ na Lagos ka ha gbasaa .
O kwuru na ala nke gọọmenti wetara maka ọdụ ụgbọelu Ibadan ruru ihe dịka hecta narị ise , iri ise na asaa na ụma , ga- ezu n’ uju maka ọdụ ụgbọelu mba ụwa .
Dịka ọ na- etinye ọnụ na ya bụ okwu , Sinatọ Francis Fadahunsi ( Ngalaba PDP ọwụwa anyanwụ Osun ) kwuru na ọdụ ụgbọelu ahụ , nke a rụrụ na mmalite afọ 1980 enwetaghị mmetụ aka ọ bụla . "
Ibadan , nke mmadụ ruru nde isii bi na ya ma bụrụkwa isi obodo mgbaba ugwu ọdịda anyanwụ nke ngalaba ọchịchị ala anyị , kwesịrị ị nwe ọdụ ụgbọelu mba ụwa .
Ọ bụ ya bụ sọ nnukwu obodo n’ etiti ngalaba ọchịchị ala anyị na- enweghị ọdụ ụgbọelu mba ụwa , " ka o kwuru .
Onyeisi Ụlọ Omeiwu ahụ , Ahmad Lawan , gwaziri Kọmitii na- ahụ maka Njem Elu ka ha mee nnyocha nke ọma na ebe o metụtara iwu gbasara atụmatụ ahụ ma wetara ụlọ omeiwu ụsa ha na izuụka asatọ .
Atọrọla Onye Ụkọchukwu Ọzọ na Nsukka
Obodo dere jim jim ugbua n’ ime obodo nsukka nke dị na Steeti Enugwu kamgbe ụbọchị Mọndee dịka otu onye ụkọchukwu ụka Katọlik , Malachy Asadu , bụ onye nke a chọrọ , o were bụrụ ndị ntọ akparala ya aka .
Asadu , Ụkọchukwu Ụka Katọlik na Dayọsisi Nsukka , bụ onye nke e kwuru na a tọrọ ya n’ ụzọ sitere Imilike gawa Nsukka oge o si nzukọ Dayọsisi ahụ mere na Nnukwu Ụlọụka Theresa dị Nsọ , Nsukka were na- alọta .
Ndị Uweojii nke Steeti ahụ kwuru na ọ bụ ezie nke sitere n’ ọnụ òkwú okwu ha , Ebere Amaraizu .
O kwuru na ihe gbasara ntọ ahụ edochaghị ha anya ugbua mana ndị Uweojii , agbanyeghị nkea , amalitela ịsụ ọhịa n’ ụzọ niile iji were jide ndị omekome ahụ ma gbapụtakwa onye ụkọchukwu ahụ .
Ntọrọ Ụkọchukwu Asadu ga- eweta ọnụ ọgụgụ ndị ụkọchukwu ụka Katọlik atọrọla na Enugwu n’ ime ọnwa asatọ rue iteghete .
Cheta na Ụkọchukwu Theophilus Ndulue ka a tọrọ na mkpụrụ ụbọchị iri na isii nke ọnwa Nọvemba ma bụrụ onye nke a hapụrụ ka ụbọchị atọ gasịrị oge a kwụrụ ndị tọrọ ya ọkpụrụkpụ ego amaghị .
Otu ụkọchukwu nke achọghị ka akpọọ aha ya , kwuru na ntọrọ ndị ụkọchukwu aghọọla ezigbo ọrụ ugbua nye ndị omekome ebe o nwebeghị otu onye n’ ime ha ejidere ma taa ya ahụhụ kwesiri .
Dino Melaye na Ndị Ọzọ Ga- apụta N’ Ejije Naijiria
Ihe ngosi ejije Naijiria , Nollywood , a kpọrọ Lemonade , bụ nke ihe niile zugoro oke maka igosi ya n’ ụbọchị iri na otu nke ọnwa Dicemba n’ ụlọ oriri Transcorp Hilton dị na Abuja .
Ejije ahụ nke ndị ma nke ekwe na- akụ n’ ejije na ndị ọzọ amara aha so n’ ime ya dịka Sinatọ Dino Melaye , Kunleb Remi , Ayoola Ayobami , Linda Osifo , Mofe Duncan , Real Warri Pikin , Chioma Idigo na Sean King , tinyere ndị ọzọ .
Ihe ngosi ahụ bụ nke ụlọọrụ na- eme ejije Joy Media Productions mepụtara ebe onye ama ama na nhazi ihe ngosi , Lummie Edevibe nke Filmcorp bụ onye haziri ya .
Ihe ngosi ahụ bụ nke gosiri onye na- amalite ide ihe ma nweta ike ịhapụ mmekọrịta nke na- emekpa ya ahụ ma chụọ ihe ahụ ọ chọrọ ịbụ na- eleghị anya n’ akụkụ maka ndị ihe ya na- amasị .
Dịka ọ na- ekwu okwu maka ihe aka mgba ha nwetara ebe ihe ngosi ahụ dị , onye mepụtara ya , Joy Idoko , bụ onye sokwa mee ejije ahụ , kwuru na o gabigara ọtụtụ nsogbu iji were mepụta ejije ahụ . "
Ejije ahụ bụ nke gara n’ etiti mmadụ abụọ na- ede ejije .
Na mbụ , enwetaghị m ihe m na- achọ .
Ya mere m jiri were degharịa ejije ahụ site n’ inye aka onye nhazi .
O were ihe dịka afọ abụọ iji were depụta ejije ahụ otu ọ dị mma ma chịkọtakwa ndị mere ejije ahụ .
Ihe kacha si ike bụ ịhọpụta onye nhazi maka ejije ahụ . " "
A gam ekwu na onye nhazi ejije ahụ ruru ezigbo ọrụ .
Ebe niile anyị jiri mee emume ahụ apụtaghị ka m siri chee nke mere anyị jiri chọọ ruo na tịmkọm tịmkọm ikpeazụ .
N’ ikpeazụ , ebe m na- arụ ọrụ abụọ , dịka onye mmepụta na onye ejije , mere ka ihe niile a bụrụ ihe ụtọ . "
Dịka ọ na- ekwu mkpebi ya na ịmepụta ejije ahụ , o kwuru na ebumnobi ya bụ ka ọ gbaa ndị Naịjirịa ume ka ha pụta n’ ebe ha tọrọ ụtọ dina ala na ọnọdụ ndị ahụ jọgburu onwe ya ma mee ka nrọ ha pụta ìhè . "
Ọtụtụ mmadụ bụ ndị nke enyi adịghị mma gbochiri ịga n’ ihu , mana anyị ga- ekpebi ma kwụdosie ike ịbụ mmadụ n’ ụwa .
Ụzọ agaghị adị mfe ma ọlị mana n’ ikpeazụ , ọ ga- abụ ụzọ kwesịrị ka agaa , "
Ụmụ Nwaanyị Ọrụ Ugbo Anambra Arịọla Ngwaọrụ Ga- enyere Ha Aka
Opekampe ụmụ nwaanyị ọrụ ugbo dị narị isii , nọrọ ụbọchị Tọzdee kpọọ ganigani na steeti Anambra dịka ha na- arịọ ka enye ha ngwaọrụ ga- enyere ha aka .
Ụmụ nwaanyị ahụ kwuru na anaghị etinye ha dịka a na- arụpụta ngwaọrụ ọrụ ugbo .
Dịka ha gbakọtara site na okpuru ọchịchị ime obodo iri abụọ na otu dị na steeti ahụ , ụmụ nwaanyị ahụ kwuru na ha na- anọchite ụmụ nwaanyị ndị ọzọ ruru puku iri , narị abụọ na iri ise na atọ na- akọ ihe n’ ike obodo na steeti ahụ .
Onye nchịkọta otu ahụ na Naijiria , Omaboyowa Roberts , kwuru na ịkpọ ganigani ahụ bụ ka ha were kpọta uche gọọmenti n’ ebe mkpa ha dị bụ ndị ka n’ ọnụ ọgụgụ ndị na- akọ ihe na steeti ahụ .
O kwuru , " Anyị chọrọ ime ka gọọmenti mara na ihe karịrị pacenti iri asaa ndị ọrụ ugbo bụ ụmụ nwaanyị bụ ndị nọ n’ isi ịkọpụta nri .
Ọ dị mkpa ka ebilite ego amụma ọrụ nke a na- etinye n’ ọrụ ugbo ka steeti ahụ were gboo mkpa ụmụ nwaanyị ahụ .
Kamgbe afọ gara aga , anyị bidoro ijide gọọmenti maka ị kwado ụmụ nwaanyị ndị a na- akọpụta nri . "
O kwuru , " Anyị na- arịọkwa ka ngwaọrụ ndị ụmụ nwaanyị ga- ejinwu were kọọ ọrụ bụrụ nke arụpụtara , dịka ìgwè na- akọrị ala na nke na- akụ ihe ka o were nyere anyị aka n’ ịkọpụta ma wulite ezinaụlọ anyị na obodo . "
O kwuru na ozi a bụ nke aga ezi na ala Naịjiria gbaa gburugburu ga- adị na steeti ise nke gụnyere Nasarawa , Niger , Jigawa , Anambra na Oyo , bụ nke a ga- achịkọta na Abuja ebe ha ga- enye gọọmenti nchịkọta ihe niile .
Igbo College Na FRCN Achịkọbala Asọmpi Asụsụ Igbo n’ Enugu
Igbo sị na ọ bụ ka onye si eme ka ekwe si akpọ ya , ma sịkwa na ọ na- abụ abụ isi kara aka búó ógìdì , ọ dị ka ọ natàra iké be ndị mmụọ .
N’ ịgbaso nke a , ọ kpọtụrụ akpọtụ ma zụọ azụọ na nso-nso a dịka òtù nnọrọ onwe ihe gbasaara ịkwalite asụsụ Igbo na- echu ụra , bụ òtù a maara dịka Igbo Kọleeji ( bụ Igbo College n’ asụsụ bekee ) , chịkọbara ótù nnukwu ọgbakọ asọmpi asụsụ Igbo maka ụlọakwụkwọ sekọndịrị dị iche iche dị na steeti Enugu .
Ya bụ asọmmpi bụ nke weere ọnọdụ n’ ụlọ ezumeezu Sam Nwaneri dị n’ ogige ụlọ mgbasa ozi ' Coal City FM ' nke ụlọ ọrụ ' Federal Radio Corporation of Nigeria ( FRCN ) ' dị na steeti Enugu , ma bụrụkwa nke e mere site na njikọ aka ụlọ mgbasa ozi ahụ .
Asọmpi ahụ nke ahọ a bụ nke ụlọakwụkwọ asatọ sonyere na ya , ma bụrụkwa nke a nọrọ na ya wee sọọ ụdị mpi dị iche iche , nke gụnyere asọmpi ajụọ azaa , sụpeere m , nrụrịta ụka , okwu ntabì ire , nà ntụgharị okwu .
N’ ime ụlọakwụkwọ asatọ ahụ sonyere n’ asọmpi ahụ ; ụlọakwụkwọ ' Spring of Life International School , Enugu ' tùùrù ùgò dịka ọkaibe nà ndị nke mbụ , ebe ndị ' Day Secondary School , GRA , Enugu ' gbàrà ndị nke abụọ ; ndị ' New Layout Secondary School ' wee rachazie iko dịka ndị nke atọ .
Ụlọakwụkwọ ndị ọzọ sonyere na ya bụ asọmpi gụnyèrè ' Government Secondary School , GRA , Enugu , ' ' Bishop Otubelu Memorial Secondary School , Enugu , ' ' Kings High School , New Heaven Enugu , ' ' Good Shepherd Anglican Seminary School , Enugu , ' na ' Uwani Secondary School , Enugu . '
Na mbụ n’ ozi nnọọ ya , onyeisi nhàzi ụlọ mgbasa ozi FRCN n’ isi ụlọ ọrụ ahụ na mpaghara ndịda-ọwụwa anyanwụ ala anyị dị n’ Enugu , bụ Maazị Ike Okere kọwàrà asọmpi ahụ dịka nke magburu onwe ya n’ ihi na ọ bụ ótù ụzọ pụrụ iche e nwere ike isi tutekwa asụsụ Igbo n’ ụra ọzọ .
Maazị Okere nke onye nọchitere anya bụ onyeisi nlekọta ụlọ mgbasa ozi ' Coal City FM , Enugu , ' bụ Oriakụ Joy Obitụlata Ijọmanta mere ka a mara na nke ahụ bụ otu n’ ime ụzọ ụlọ mgbasa ozi ahụ si atụnye ụtụ nke ya n’ ịkwàlite asụsụ Igbo , ma kpọkuzie ụmụakwụkwọ bịara mmemme ahụ ka ha jigidesie ihe ha na- amụta n’ asọmpi ahụ ike ma na- asụsikwa asụsụ Igbo ike oge ọbụla na n’ ebe ọbụla .
N’ okwu nke ya , onye chịkọbara , ma bụrụkwa isi a hụrụ kwaba okpu na asọmpi ahụ , bụ Maazị Ibiam Ude Ufiem kèlèrè ụlọakwụkwọ na ụmụakwụkwọ dị iche iche sonyere na ya bụ mmemme , ndị ọka ịkpe na asọmpi ahụ , tinyere ụlọ ọrụ FRCN , maka ezi ịgba mbọ ha , ezi ọrụ ha na ntụnye ha ime ka ya bụ mmemme gaa siriri-werere .
Ka ọ na- arịọ ndị nkuzi na ndị nne na nna ka ha jisie ike na- akụziri ụmụaka ha asụsụ na omenala Igbo ; Maazị Ufiem , bụkwa ọkaibe n’ ịma mbe , jikwazịrị ohere ahụ kpọkuo ọhaneze na ụlọ mgbasa ozi dị iche iche , ka ha jisie ike na- atụnye ụtụ nke ha n’ ịkwalite njirimara , omenala na asụsụ Igbo , iji hụ na ya bụ asụsụ anwụghị maọbụ fùó , dịka ndị otu mba ụwa bụ UNESCO siri búó n’ amụma n’ ahọ 2012 .
Anyị ga- echeta na ụlọ ọrụ FRCN na ' Igbo College ' nọrọ na mmemme asọmpi asụsụ Igbo ahụ nke ahọ gara aga wee nye ụlọ mbipụta akwụkwọ akụkọ ' Ka Ọ Dị Taa ' na ' National Light ' asambodo òtùtó na nkwanye ùgwù maka ezi ọrụ ya agbambọ ya n’ ịkwalite asụsụ na omenala Igbo .
Ndị bụ ọka ikpe n’ asọmpi ahụ nke ahọ a gụnyèrè Maazị Chinedum Ọfọmata , Oriakụ Evelyn Igbokwe , na Oriakụ Chinyere Nwaụda .
A Dụọla Ndị Ji Otu Ahọ Efe Ala Nna Ha Ka Ha Mụọ Ọrụ Aka Dị Iche Iche
A kpọkuola ma dụọ ndị ji otu ahọ efe ala nna ha ka ha were òhèrè ahụ mụọ ka e si arụ ụfọdụ ọrụ aka dị iche iche , iji nwee ike ịbụ ndị kwụụrụ onwe ha na ndị na- ekewàpụta ọrụ , ma mgbe ha na efe àla nna ha , ma mgbe ha fèchàrà .
Oku a bụ nke a kpọrọ site n’ ọnụ aka na- achị steeti Anambra , bụ Gọvanọ Willie Obianọ , n’ okwu ya oge ọ gara ịnabata na idu n’ iyi ọrụ , ndị àgbà Ch nke abụọ ( Batch C , stream 2 ) nke ndị ahụ e zitere ịnọ n’ ime steeti ahụ wee fèé àlà nna ha , bụkwa ndị nọ ugbu a anara ọzụzụ n’ ogige ụlọikwuu ọkpụtọrọkpụ ọhụụ ahụ a rụrụ maka nke ahụ , n’ Ụmụawụlụ / Mbaukwu dị n’ okpuru ọchịchị Awka South .
Gọvanọ Obianọ , nke ọ bụ onyeisi ọrụ oyibo na steeti ahụ , bụ Ọkaiwu Harry Uduh nọchitere anya ya chètààra ndị ahụ mkpa ọ dị na onye ọbụla n’ ime ha mụtàra ọrụ aka dị iche iche n’ ihi na oge agaala mgbe mmadụ na- echekwube maọbụ tụkwàsị uche ya n’ ọrụ oyibo .
Ọ dụrụ ha ka ha bụrụ ezi ndị ntorobịa , ma kwekwazie ha nkwà na ọchịchị steeti ahụ ga- aga n’ ihu ịhụ na e nwère ezi ọnọdụ dị larịị maka ọmụmụ ọrụ aka ha na ije ozi ha , ogologo oge niile ha ga- anọ na steeti ahụ .
Na mbụ n’ ozi nnọọ ya , onyeisi NYSC na steeti ahụ , bụ Maazị Kehinde Aremu kọwara na oge inye ọzụzụ ahụ gà- ewè mkpụrụ izuụka atọ , bụ oge a na- eji kọwaara ndị ahụ bịara ife ala nna ha ihe dị iche iche ha kwesiri ịma banyere amụmà NYSC , otu ha ga- esi gaa ozi ha nakwa otu ha na ndị obodo e zigara ha ga- esi na- emekọrịta .
O mere ka a mara na ọ bụ mmadụ dị otu puku , na iri ise na otu ( 1051 ) ka e zitere na steeti ahụ n’ agba nke a , ma kelekwazie gọọmenti steeti Anambra maka ezi nkwàdo ya nye amụma NYSC na steeti Anambra , ọbụnadị dịka ọ kpọkùkwàra ndị ahụ e zitere ọhụụ ka ha dị uchu n’ ihe dị iche iche a ga- akụziri ha n’ oge ọzụzụ izuụka atọ ahụ .
Òtù Ọrụ Obi Ebere ' Amaka Care Foundation ' Akwàdola Ndị Ikedịnobi
Igbo sị na onye na- emepùrú nwaogbenye na- emepùru chi ya .
N’ ịgbasò nke a , ótù òtù ọrụ obi ebere , a maara dịka ' Apostle Amaka Care Foundation ' nọrọ n’ isi ngwụcha izuụka gara aga wee nye ihe nkwàdo na onyinye dị iche iche nyégara imirikiti ndị ụwa na- atụ n’ ọnụ nakwa ndị ike dị n’ obi , bụ ndị a maara dịka ọlụsị .
Oke mmemme oriri na ọñụñụ nke a nọrọ na ya wee kesaa ya bụ ihe nrita bụ nke weere ọnọdụ n’ Awka bụ isi obodo steeti Anambra ma bụrụkwa nke ọtụtụ ndị ọlụsị sitere ebe dị iche iche na steeti ahụ nà mpụga ya sònyèrè na ya .
N’ okwu ya na mmemme ahụ , onye haziri ya bụ ọgbakọ ma bụrụkwa onyeisi òtù ọrụ obi ebere ahụ , bụ Nwaada Amaka Akigwe kwuru na atụmatụ ahụ hìbèrè isi n’ ibèlàta ahụhụ ụfọdụ ndị mmadụ na- ata , ma mee ka a mara na inyere ndị ụwa na- atụ n’ ọnụ aka bụ ndụmọdụ na ntuziaka sitere n’ akwụkwọ nsọ .
Ka ọ na- akpọpụtasị ebe dị iche iche ọ chịkọbàgòro ụdị ihe mmemme ahụ na mgbe gara aga ; o kwuru na ihe na- akpali mmụọ ya ime nke ahụ bụ okwu Onyenweanyị kwùrù n’ akwụkwọ Matiu isi nk iri abụọ na ise , malite n’ amàokwu nke iri atọ na ise wee ruo nke anọ na ise .
Ọ sị na ya nwèrè ebumnobi na ọhụhụ ụzọ iguzobe ụlọ maka ụmụaka enweghị nne enweghị nna , ya na ebe a ga na- elekọta ndị agadi , ma kpee ka Chineke nyere ya aka ime ka ya bụ nrọ pụta ìhè , ọbụnadị dịka ọ rịọkwazịrị nkwàdo gọọmenti na ndị ọzọ ọrụ obi ebere na- amasị , iji mee ka ya bụ ezi nrọ pụta ìhè .
N’ okwu ha gwàrà Ka Ọ Dị Taa n’ otu n’ otu , ụfọdụ ndị sonyere na mmemme ahụ , nke gụnyere Oriakụ Gold Emejulu , na Ogoo Amobi ( bụ ndị òtù Nzukọ Ụmụada Idemili North na South ) ; Oriakụ Amaka Tamụnọ ; Oriakụ Añụlịka Akigwe , na Maazị Osita Chukwu kọwara ya bụ mmemme dịka nke magburu onwe ya , n’ ihi na , dịka ha siri kwuo , ya bụ nwa amadi anaghị eme ihe ahụ n’ ịtụ anya na ndị ahụ ga- akwụghàchi ya ụgwọ maka ọrụ ọma ya , kama na ọ na- eme ya n’ ụdị ịgbaso ụkpụrụ akwụkwọ nsọ na ntụziaka Chineke .
Ha jàkwàzịrị ya ike , rịọ ya ka ọ ghara ịda mbà n’ ọrụ ọma ahụ ọ na- abàgide , ma nyekwazie ya owuwe anya na ụgwọ ọrụ ya dị n’ aka Chukwu , bụ onye ji aka ya ele ọrụ , ma n’ ụwa , ma n’ eluigwe .
Na nzaghchi ha , n’ aha ndị ritara úrù n’ ọrụ obi ebere ahụ , nnukwu nne nke ụlọakwụkwọ ndị ikedịnobi , bụ " Special Education Center for the Blind , Deaf and Dumb , Oji River " dị na steeti Enugu , bụ Oriakụ Christiana Ilechukwu , nà otu nwata akwụkwọ na- agụ ebe ahụ , bụ Maazị Moses ( bụ ndị nwegbàdòrò nsogbu anya ) kọrọ akụkọ bànyere ụzọ dị iche iche Nwaada Amaka sìgòrò meere ha na ụlọakwụkwọ ha ọgọ n’ oge gara aga , ma kpekwazie ka Chineke nna gọzie ma kwụghàchi ya mmaji kwuru mmaji .
Ihe ndị pụtakarịchara ìhè na mmemme ahụ gụnyèrè : ịwa achịcha bekee e mèrè maka mmemme ahụ , ịgba egwu , igosipụta ihe dị iche iche ndị ikedịnobi ahụ rụpụtàgàsịrị , tinyere inye ha ihe oriri , ihe nkwàdo dị iche iche , na ego , tinyere ihe ndị ọzọ .
Gọvanọ Obianọ Eduola Ndị Ọkaikpe Úkwú Abụọ n’ Ọrụ
Aka na- achị steeti Anambra , bụ Gọvanọ Willie Obianọ nọrọ ụbọchị Mọndee wee duo mmadụ abụọ n’ iyi ọrụ dịka ndị ọkaikpe ukwu na steeti ahụ .
Mmemme idu n’ iyi ọrụ ahụ bụ nke e mere n’ ọgbakọ isi ọchịchị steeti ahụ nwere na mmàlite izu a , bụkwa nke weere ọnọdụ n’ obi gọọmenti dị n’ Awka .
Ka ọ na- edu ndị ahụ n’ iyi ọrụ , Gọvanọ Obianọ tụụrụ ha mmamma maka ọkwa ọhụụ ahụ , ma dụọ ha ka ha jigidesie ùgwù dịịrị ọrụ ahụ ike , ma rụọkwa ọrụ ha nke ọma nà n’ ikwesi ntụkwàsị obi , dịka o siri dị n’ akwụkwọ iwu na- achị ala anyị .
Ọ kpọkuru ha ka ha wepu egwù , ma bụrụ ndị na- ebube eziokwu na ikpe nkwụmọtọ ụzọ n’ ihe ọbụla ha na- eme , ma kwekwazie nkwa na ọchịchị ya ga- aga n’ ihu ịnọnyere ha na ịkwàdò ngalaba ọrụ ikpe steeti ahụ .
Ọ kọwapụtara na e nwere ezi mmekọrịta n’ etiti isi ọchịchị steeti ahụ na ngalaba ikpe na ya bụ steeti , ma mekwazie ka a mara na ọchịchị ya na- agbasi mbọ ike ugbu a ịkwàlitekwù usoro ikpe nkwụmọtọ na steeti ahụ , ka ọ bụrụzie nke na- agaghị na- egbu oge .
Na nzaghachi , mmadụ abụọ ahụ e buliri n’ ọkwa ọhụụ ahụ , bụ Maazị Samuel Anịmonye , na Oriakụ Victoria Nwoye kèlere ọkaikpe ukwu steeti ahụ , bụ Ọkaikpe Manasseh Anyachebelụ nakwa isi ụlọ ọrụ ikpe n’ ala anyị , bụ ' National Judicial Council ' maka ime ka ya bụ mkpọlite n’ ọkwa bụrụ nke bịara na mmezù ma gakwa siriri-werere .
Ha kelekwazịrị Chineke , nakwa isi ọchịchị steeti ahụ maka mbuli n’ ọkwa ahụ dị elu , ma kwekwazie nkwà na ha ga- eji obi ha niile wee za ya bụ ọkpụkpọ òkù ma gaara steeti ya na ala Nigeria ozi n’ ogoogo ọhụụ ahụ , site n’ inye aka Chineke .
Oriakụ Victoria Nwoye ka e kwuru na ọ rụbụrụ ọrụ n’ ụlọ ikpe ntà ala anyị , bụ ' Customary Court ' dị n’ Abuja , ebe Maazị Samuel Anịmonye bụ onye ọrụ ikpe na- arụbụ nke ya dịka onye nnọrọ onwe .
Ndị dị iche iche sonyere na mmemme ahụ gụnyèrè Kọmishọna ikpe nkwụmọtọ na steeti ahụ , bụ Dọkịta Uju Nwọgụ ; onye ji ọkwa dịka ọkaikpe nkwụmọtọ na steeti ahụ , bụ Ọkaikpe Manasseh Anyachebelu ; ode akwụkwọ ukwu steeti ahụ , bụ Ọkammụta Solo Chukwulobelụ ; onyeisi ndị ọrụ nyegara Gọvanọ , bụ Maazị Primus Ọdịlị ; tinyere ndị ọzọ so n’ isi ọchịchị steeti ahụ .
ATMA Achkọbarala Ndị Na- Akwọ Ụgbọala Ọgbakọ Nkuzi
A kpọkuola ma dụọ ndị na- akwọ ụgbọala ka ha hie asaa n’ anya , ọ kachasị n’ oge mmemme ekeresimeesi a , iji belata ihe mberede , ọnwụ ike maọbụ ajọ ọdachi ndị ọzọ .
Nke a bụ isi sekpụ ntị n’ ọgbakọ nkuzi a chịkọbààra ndị na- akwọ ụgbọala na steeti Anambra , site n’ aka ụlọ ọrụ steeti ahụ na- ahụ maka ije awele n’ okporo ụzọ , bụ ụlọ ọrụ a maara dịka ' Anambra Traffic Management Agency ( ATMA ) .
Ya bụ ọgbakọ nkuzi bụ nke weere ọnọdụ n’ Awka , bụ isi obodo steeti ahụ , ma bụrụkwa nke dọtara imirikiti ndị ọkwọ ụgbọala nakwà ndị ọzọ e ji okwu ha agba ìzù n’ ọchịchị steeti ahụ .
Ka ọ na- agwa ọha mmadụ bịara ọgbakọ nkuzi ahụ okwu na ya bụ mmemme , aka na- achị steeti ahụ , bụ Gọvanọ Willie Obianọ dụrụ ụlọ ọrụ dị iche iche na- ahụ maka ije awele na itinye amụma iwu n’ ọrụ ka ha jikọọ aka ọnụ , ọ kachasị ugbua a na- abanye na mmemme ekeresimeesi kpọnkwem .
Gọvanọ Obianọ , nke onye nọchitere anya ya bụ Kọmishọna na- ahụ maka njem okporo ụzọ na steeti ahụ , bụ Dọkịta Christian Mmadụbuko kpọkùrù ma dọọ ndị ọkwọ ụgbọala aka na ntị ka ha zèere ịgba oke ọsọ , ịñụ mmanya na- aba n’ anya , ya na itinye aka n’ ihe ndị ọzọ dị iche iche na- ebute agbakata akwụsị , maọbụ ihe mberede okporo ụzọ .
O nyekwazịrị ndị ọrụ ije awele ka ha zèéré ihe ọbụla bụ ịna aka azụ maọbụ ịdaghachi azụ n’ ọrụ ha , ya na ime ihe ndị ọzọ adabàghị adaba , dịka usoro amụma iwu na- achị ọrụ ha siri dị .
N’ okwu nke ya , onyeisi ụlọ ọrụ ATMA , bụ Maazị Pat Obiefuna gbàra akaebe na ọ bụ ndị na- akwọ ụgbọala e ji ebu mmiri nakwa ndị ọkwọ ụgbọala ndị ọzọ kpàtàrà ọtụtụ ihe mberede okporo ụzọ were ọnọdụ nso-nso a n’ ime steeti ahụ na
O mere ka a mara na ọtụtụ ndị ọkwọ ụgbọala anaghị erubere iwu na- achị okọpro ụzọ isi , ma ya fọdụzie irube isi nye ntuziaka ndị ọrụ na- ahụ maka ije awele n’ okporo ụzọ .
Ọ dụzịrị ndị na- eme ihe dị otu ahụ ka ha sepụ aka na ya , ọbụnadị dịka o kwupụtara ezi njikere ụlọ ọrụ ya dị ijikọ aka ọnụ , ha na ụlọ ọrụ ndị ọzọ , iji weta ya bụ nsogbu n’ isi njedobe ma kwàlitekwa njem siriri-werere na steeti ahụ .
Mmemme Ekeresimeesi : Ndị Uwe Ojii Ekwe Ndị Anambra Nkwà Ezi Nchekwa
Isi ọchịchị ụwe ojii ala anyị ekwela ndị Anambra nkwà ezi nchekwa na gburugburu niile nke steeti ahụ tupuu , mgbe a na- eme , nakwa mgbe e mèchara mmemme ekeresimeesi a .
Nke a bụ nke e kwupụtara site n’ ọnụ osote onyeisi ndị uwee ojii n’ ala Nigeria , bụ DIG Celestine Okoye n’ okwu ya mgbe ọ gara kpọtụrụ aka na- achị steeti ahụ , bụ Gọvanọ Willie Obianọ n’ ebe obibi ya dị n’ Amawbịa .
DIG Okoye , bụ nwa afọ steeti Anambra , ma bụrụkwa onye na- ahụ maka usoro nzikọrịta ozi ọgbara ọhụụ , bụ ICT n’ isi ụlọ ọrụ uwe ojii , kèlèrè Gọvanọ Willie Obianọ maka ọtụtụ ihe dị iche iche dara ụdà o mepụtagòrò n’ ịkwàlite ọnọdụ nchekwa na ndị ọrụ nchekwa n’ ime steeti ahụ .
Dịka ọ na- akọwapụta na ya kpebìrì ka o buru ụzọ bịa kpọtụrụ Gọvanọ steeti nke ya tupu ọ gabazie steeti ndị ọzọ ; DIG Okoye mere ka a mara na ya na Gọvanọ Obiano enweela ezigbo mkparịta ụka banyere ọnọdụ nchekwa steeti ahụ , ma kwezie nkwà na e nwere ihe ga- esi n’ ụlọ ọrụ ya wee bàta n’ ime steeti ahụ n’ oge adịghị anya .
Na nzaghachi , Gọvanọ Obianọ , onye nabàtàrà ya bụ nwa amadi n’ ụzọ pụrụ iche , kèlèrè ya maka ịbịa kpọtụrụ ya , maka na a na- esi n’ ụlọ mara mma wee pụba ama .
O kwere nkwà na ọchịchị ya ga- aga n’ ihu ibu agha megide ndị omekoome , mpụ na arụrụala na steeti ahụ wee ruo mgbe a nụdobere akụkọ ha na kpamkpam .
O kwuru na ọchịchị ya nwere ezi mmasị n’ ihe ọbụla metụtara ọnọdụ nchekwa , bụzị nke mere o ji etinyekarị anya na ngalaba ahụ , n’ ihi ọtụtụ uru dị iche nke ahụ na- eweta , ma nyekwazie òwùwè anya na ha ga- aga n’ ihu ijikọ aka ọnụ iji wee nọgidesie ike n’ iwetara ụmụafọ steeti ahụ ezi ọnọdụ nchekwa tọọrọ àtọ .
Ọ kpọkuzịkwara ndị Anambra bi n’ ebe dị iche iche ka ha bàtaruo ụlọ nke ukwuu n’ oge mmemme ekeresimesi a na- atụghị egwu maka ndị omekoome , n’ ihi na o nweghị na- eme .
Na ntụnye nke ya , onyeisi ndị uwe ojii na steeti Anambra , bụ Maazị John Abang tòrò Gọvanọ Obianọ maka ezi ọrụ ya na nkwàdo ya n’ ịkwalite ezi ọnọdụ nchekwa na steeti ahụ .
O kelekwara ya maka ibunye ndị ọrụ nchekwa na steeti ahụ kpọcha kpọcha akụrụngwa ọhụụ , bụ ụdị o nwebeghị steeti ọbụla na mba Africa niile tinyegoro ya n’ ọrụ , ma kwe nkwa na ha ga- aga n’ ihu n’ ibu agha megide mpụ na arụrụ ala na steeti ahụ .
Obianọ Ekwela Nkwà Ịkwàlitekwu Usoro Mmụta Ọgbara Ọhụụ
Aka na- achị steeti Anambra , bụ Gọvanọ Willie Obianọ ekwela nkwà ịkwàlitekwu usoro mmụta ọgbara ọhụụ n’ ime steeti ahụ .
Aka na- achị achị bụ Obianọ kwuputara nke a n’ okwu ya na mmemme icheta ọgbụgba ahọ iri isii nke ụlọakwụkwọ ' Bubendorff Memorial Grammar School Adazi-Nnukwu ' , bụkwa nke weere ọnọdụ n’ ogige ụlọ mmụta ahụ , dị n’ okpuru ọchịchị Anaọcha .
Ka ọ na- akpọpụtasị ịgbà dị iche iche ọchịchị ya tigoro na ngalaba mmụta na steeti ahụ , o kwùru na ya amalitelarị ịbanyè n’ usoro mmụta ọgbara ọhụụ , makpọkuzie ụmụakwụkwọ steeti ahụ sonyesie ike na nke ahụ dịka ihe dị oke mkpà , n’ ihi na mba ụwa dum na- abanyezị n’ usoro dijitaalụ ugbua .
O kwuru na , n’ ịkwàlite nke ahụ , na ọchịchị ya ka na- arụkwu ụlọakwụkwọ pụrụ iche , iji kwàlite ya bụ usoro mmụta ọgbara ọhụụ nakwa ime ka ụmụakwụkwọ steeti ahụ nweta mmụta na asambodo n’ atụmatụ ọmụmụ ihe kọmputa dị iche iche , ọbụnadị dịka ọ kpọkùzịrị ụmụakwụkwọ ka ha sonyesie ike na nke ahụ , ma zeere ịba n’ otu nzuzo na itinye aka n’ ihe ndị ọzọ na- eweta ala adịghị mma .
Na ntụnye nke ya na mmemme ahụ , Kọmishọna na- ahụ maka agụmakwụkwọ na steeti ahụ , bụ Ọkammụta Kate Omenụgha gbara àmà na ọchịchị ọchịchị steeti ahụ emeela nnọọ ọtụtụ ihe dara ụda n’ ịkwàlite usoro mmụta na steeti ahụ , ma dụọ ya ka o jide ka o ji .
O mekwàzịrị ka a mara na ịkwalite agụmakwụkwọ abụghị ọrụ dịịrị naanị gọọmenti , kama na ndị nnọrọ onwe , ndị òtù na ụlọ ọrụ dị iche iche nwegbàdòrò ntụnye nke ha na ọrụ dịịrị ha ịrụ iji kwalite agụmakwụkwọ , ọbụnadị ọ dụkwàrà ndị ahụ ka ha gbaa mbọ tụnye ụtụ nke ha n’ ezi mbọ ahụ a na- agba inwògharị ngalaba mmụta steeti ahụ , site na n’ ijikọ aka ọnụ , ha na gọọmenti .
Na mbụ na nkenke okwuchukwu ya , Bishọọpụ ụka Katọliiki na dayọsiisi Awka , bụ Bishọọpụ Paulinus Ezeokafor kpọkùrù ọhaneze bịara mmemme ahụ ka onye ọbụla chègharịa , hụ mmadụ ibe ya n’ anya , ma hụkwa Eke kere ụwa n’ anya n’ ụdị ịdị nkwadobe maka ọbịbịa nke ugboro abụọ nke Ọkpara Ya .
O kwuru na gọọmenti steeti ahụ emeela nke ọma n’ ịkwàlite usoro agụmakwụkwọ na ngalaba ndị ọzọ , ma kpọzie òkù ka gọọmenti n’ ogoogo dị iche iche tinye anya n’ iguzobesi usoro mmụta pụrụ iche n’ ihi na nke ahụ ga- enye aka n’ ọtụtụ ụzọ dị iche iche ịkwalite mmepe na ígbò nsogbu enweghị ọrụ .
Ndị ọzọ dị iche iche sonyere na mmemme ahụ gụnyèrè ọka okwu ụlọ ọgbakọ omebe iwu steeti ahụ , bụ Maazị Uchenna Okafor ; ode akwụkwọ izugbe steeti ahụ , bụ Ọkammụta Solo Chukwulobelụ ; ode akwụkwọ ukwu nyegara Gọvanọ , bụ Maazị Willie Nwokoye ; onyeisi ọrụ oyibo na steeti ahụ , bụ Ọkammụta Harry Uduh ; nwa amadi ahụ na- anọchite anya ọgbọ nta nkwàdo Anambra etiti n’ ụlọ omebe iwu sineeti n’ oge gara aga , bụ Maazị Victor Umeh , tinyere ọtụtụ ndị ọzọ e ji okwu ha agba ìzù n’ ọchịchị steeti ahụ , ndị selitere isi na ngalaba mmụta , ndị gụbụrụ akwụkwọ n’ ebe ahụ , nakwa ọtụtụ ndị ọzọ .
Gọọmenti Anambra Akụkpọsiala Ụfọdụ Ụlọ A Rụrụ Ebe Ezighị Ezi
A sị na ọ na- abụ onye a gwara agwa ma ọ nụghị anụ , o mee emee ọ hụ ahụ .
Ka ọ dị taa , gọọmenti steeti Anambra , site n’ aka ụlọ ọrụ ya a kpọrọ Anambra State Physical Planning Board ( ASPPB ) abagidela ịkụkpọsị ụlọ ahịa na ọdụ ahịa dị iche iche a rụnyesìrì n’ okpuru eriri ọkụ na ebe ndị ọzọ ekwesighị ekwesi .
Ịkụkpọsị ihe ndị a bụ nke weere ọnọdụ nso-nso a na mpaghara okpuru ọchịchị Oyi na Ọgbaru , nke gụnyere Kara , ụzọ Atani road nakwa mpaghara ' Toll-Gate ' Ogbunike .
Ihe ndị á kụtùsìrì gụnyere mkpọmkpọ ebe dị iche iche a na- enyo ènyò na ndị omekoome na- anọ na ya arụ arụrụala , tinyere ọnụ ụlọ ruru iri ise na abụọ n’ ọnụọgụgụ , bụ ebe a na- enyo enyò na ụmụagbọghọ na- anọ agba ' ì chè na mmadụ bụ ewu . '
N’ okwu ọ gwara ndị nta akụkọ oge ha kụtùchààra ihe ndị ahụ , onye duru ndị òtù ahụ wee bàgide na ya bụ ọrụ , ma bụrụkwa onye jigodi ọkwa dịka onyeisi ụlọ ọrụ ASPPB , bụ Maazị Anene Nwabufọ mere ka a mara na ha abagidebụọla n’ ụdị ọrụ ahụ na mpaghara Kara n’ ime ihe erubèghị otu ọnwa gara aga , mana ndị ahụ kachikwara ndị chìghata azụ ọzọ .
O kwuru na gọọmenti na- amà amụmà ịkpọchikọ mpaghara ahụ iji gbochie ndị mmadụ ịbànyègasịzị na ya , ma kwuo na e mebụọla ụdị ihe ahụ na mpaghara Toll Gate Ogbunike ugboro anọ esepughị aka .
Ọ sị na ọ bụ n’ ụfọdụ mkpọmkpọ ụlọ ndị ahụ ka a na- anọ akụ akụmakụ dị iche iche , ọ kachasị n’ oge abalị , tinyere ọtụtụ ihe egwù na ihe ize ndụ ndị ọzọ na- esi na nke ahụ apụta , bụzị nke mere o jiri dị mkpà na ha bàgidèrè n’ ọrụ ahụ , iji wee kpochalata ya bụ ihe .
Ka ọ na- ekwupụta na e buru ụzọ nye ndị ahụ ozi ọtụtụ ugbòro , tupu ha wee bịa ịkụkpọsị ihe ahụ , Maazị Nwabufọ kpọkùrù ma dụọ ndị ahụ ka ha na- aña ntị ma na- erube isi nye ndụmọdụ na ntụziaka gọọmenti oge niile , n’ ihi na ihe nke ahụ bụ maka ọdịmma ha , ndị bi na gburugburu ha nakwa steeti ahụ n’ izugbe .
Otu ọ dị , ụfọdụ n’ ime ndị nke ahụ metụtara gbàrà akaebe na gọọmenti dọrọ ha aka na ntị tupuu ụbọchị ahụ , ebe ụfọdụ ndị ọzọ kwùrù sị na ọ bụ eziokwu na a dọrọ ha aka na ntị , mana gọọmenti kwesiri inyekwu ha oge tupuu ụbọchị ahụ .
Anthony Joshua Enwetakwala Nturu Ugo Ya
Igbo sị na onye na- amụ iti ọkpọ buru ụzọ tie akpa aja tupu ọ chọwa onye ọ ga- etigbu .
Ya were bụrụ ihe kọwara otu nwa amadị a , bụ Anthony Joshua , siri tichaa akpa àjà ma tigbue Andy Ruiz Jr , na asọmpi ha abụọ nwere .
Anthony Joshua bụ onye gbara afọ iri atọ , nwetaghachiri nturu ugo okaibe nke mba ụwa ya dị iche iche ụbọchị Satọdee na mba Saudi Arabia ebe ya bụ asọmpi nọ were ọnọdụ .
Anthony Joshua , bụ okwu akpụ n’ ọnụ na mgba ahụ dịka o meriri onye otu ya si mba Mexico na agba karịrị iri na abụọ ha kụrụ ọkpọ .
Dịka ọ tụrụ ya n’ anya ka Andy Ruiz si were merie ya ma nara ya nturu ugo ya ihe dịka ọnwa isii gara aga , Anthony Joshua kwuru na o zughị oke na ya onwe ya na- agba mbọ .
Dịka o merichara Ruiz , o biri ya ọma ma kelee ya nke ọma .
Ọ sị na abalị ahụ bụ abalị bụ ha ga- echeta .
Otu Nwoke Na Nwa ya Nwaanyị Akpụọla Arụ
Ihe ọjọọ gbaa afọ , ọ bụrụ omenala ka Igbo kwuru mana ndị Nnewi ekweghị ka nkea bụrụ n’ obodo ha .
Ya mere ndị Okofia Otolo Nnewi jiri chụpụ otu nwoke , gbara afọ iri asaa , na nwa ya nwaanyị bụ ndị Okija , n’ okpuru ọchịchị ime obodo Ihiala na Anambra Steeti , maka ịkpụ arụ .
Nwoke a , ka a na- ekwu tụwara nwa ya nwaanyị ime .
Ozi sitere n’ obodo ahụ sịrị na ndị obodo ahụ chụpụrụ nwoke ahụ oge ha chọpụtara arụ ọ kpara , nke mere nwa ya nwaanyị jiri mụta otu nwa nwoke .
Dịka ya bụ akụkọ siri gaa , " Nwoke ahụ bi na Okofia Otolo Nnewi , mana ọ bụ Okija .
Ọ tụwara nwa ya nwaanyị ime nke abụọ .
Nwoke ahụ , bụ onye nwunye ya nwụrụ ọtụtụ oge gara , jiri ya bụ ohere were na- edina nwa ya nwaanyị . "
Ozi anyị nwetara gara n’ ihu kọwaa na ọ tụwara nwa ya nwaanyị ime afọ abụọ gara aga nke mụpụtara nwa nwoke .
Mana nke ikpeazụ a bụ ihe chịpụtara ha abụọ ọkpa n’ iro .
Oge akụkọ na- aga ka ndị obodo Nnewi jiri nwayọọ were tinye anya na mmiri mewe nnyocha tupu ya bụ mmiri na- agafe obu ọkpa .
Mgbe ha mechara nnyocha ha , o doro ha anya na agadi nwoke a na- edina nwa ya nwaanyị tupu nwunye ya anwụọ , nke mere e jiri chụpụ ya na nwa ya nwaanyị n’ obodo ahụ .
" Ekere agadi nwoke ahụ ọmụ nkwụ n’ olu ma kekwa nwa ya nwaanyị n’ ụkwụ dịka njirimara ihe ihere na ha abụọ kpara arụ .
Ndị obodo ahụ buteziri otu ụgbọala nke bupụrụ nwoke ahụ , nwa ya nwaanyị na ibu ha n’ ọnụ ụtụtụ gawa obodo amaghị ma were azịza zachapụ arụ ha . "
Anya Ndị NECO Ka Dị na Mmiri Maka Asambodo Adigboroja Ndị Ọrụ Ha
Ụlọọrụ na- ahụ maka ule , NECO , site na otu kọmitii nhazi dị n’ aka , ka tinyere anya ha na mmiri ugbua inyochapụta ndị ọrụ ji asambodo adigboroja arụ n’ ụlọ ahụ .
Onye isi NECO na- ahụ maka Mgbasa Ozi na Mmekọrịta Ọhaneze , Azeez Sani , kwupụtara nkea na mkparịta ụka ya na ndị nta akụkọ ụbọchị Sọndee , maka nchịkọta nnyocha ha mere nke ga- apụta ìhè nso nso a .
Anyị ga- echeta n’ ụbọchị iri na ise nke ọnwa Nọvemba , ụlọọrụ ahụ chụrụ ndị ọrụ dị iri asaa maka asambodo adigboroja n’ ọrụ .
Ndị isi ụlọọrụ NECO bụ ndị binyere aka n’ ọchụchụ ahụ , dịka ha nwetachara ụsa sitere na kọmitii nhazi mere nnyocha maka asambodo na ha ji asambodo adigboroja were bata n’ ọrụ ahụ .
Nkea ka ha mere site n’ ịgba ndị ọrụ niile nkea metụtara ajụjụ ọnụ .
Kọmitii ahụ gakwara n’ ihu were degaara mahadum ndị ahụ siri nweta asambodo ahụ , iji were chọpụta ma ha agara ụlọ akwụkwọ ahụ n’ ezie .
Ọ bụ nkea chịpụtara ọtụtụ ndị ọrụ ahụ a chụrụla ụkwụ n’ iru mere kporokpoto jiri were gbaa n’ ihu ehi .
Onye okwu okwu ụlọọrụ ahụ gaziri n’ ihu were kwuo na nnyocha ahụ ka na a ga- n’ iru dịka ọ dị n’ okwu ya , " Amụma nnyocha a ka na- aga n’ ihu .
Oge kọmitii ahụ ga- enye ụsa ha site na nchọpụta ha , a ga- eme ka nkea pụta ìhè dịka o si dị na agba nke mbụ .
Amaghị m ihe na- eme ndị ọrụ iri asaa ahụ a chụrụ achụ mana e kwenyere m n’ ọchụchụ ahụ bụ ezigbo ntaramahụhụ . "
" N’ ịga n’ ihu , nchọpụta nke agba ndị ọzọ maka nnyocha ahụ ga- apụta ìhè mana agaghị m ekwu oge ọ ga- abụ . "
Ọba Akwụkwọ Anambra Na Momodu Achịkọbarala Ụmụakwụkwọ Asọmpi Sụpèéré M
Àgbà nke ikpeazụ nke asọmpi Sụpèéré M ( Bụ Spelling Bee Competition ) nke ahọ 2019 a chịkọbààrà ụmụakwụkwọ steeti Anambra na ndị na- agụ akwụkwọ n’ ọba akwụkwọ steeti ahụ abịala n’ isi njedobe n’ Awka , ebe ndị tuuru ugo bùrù ọtụtụ ihe nrita dị iche iche wee laa .
Ya bụ asọmpi bụ nke a chịkọbara site n’ aka ọba akwụkwọ steeti ahụ a mààrà dịka ọba akwụkwọ Ọkammụta Kenneth Dike dị n’ Awka , site na njikọ aka Maazị Sule Momodu , bụ nwa amadi ahụ jibụrụ ọkwa na steeti ahụ dịka onyeisi ụlọ ọrụ ahụ na- ebu agha megide ịkpọ na ịtụ mgbere ọgwụ ike n’ ala anyị , bụ ụlọ ọrụ National Drug Law Enforcement Agency ( NDLEA ) .
N’ okwu ya na mmemme ahụ , onyeisi ọba akwụkwọ steeti Anambra , bụ Dọkịta Nkechi Udeze kwùrù na ebumnobi mmemme ahụ bụ iji tute mmụọ ịgụ akwụkwọ na mmụọ ịgba mbọ n’ etiti ụmụ na- eto eto , ya na ime ka ndị ntorobịa guzosie , wepu uche n’ ihe iche aka mgba ọbụla ha na- agabìga , bụ nke pụrụ ime ka ọtụtụ n’ ime ha malite itinye aka n’ ịkwụ ụdọ , ịkpọ maọbụ ịtụ mgbere ọgwụ ike , na ọtụtụ ihe ọjọọ ndị ọzọ dị iche iche , dịka ọ dị na mpaghara ebe dị iche iche n’ ụwa taa .
Banyere ótú ụmụakwụkwọ ahụ siri medobe n’ asọmpi nke ahọ a , Dọkịta Udeze kwuru hoohaa na ha gbalịrị , ma sịkwazie na o nwèrè olileanya na ha ga- emewanye nke ọma karịa n’ ahọ na- abịa abịa ; ọbụnadị dịka o kelekwàzịrị Maazị Momodu , bụ onye o mere ka a mara na ọ bụ ya zụtàrà igwe lapụtọọpụ na ụfọdụ ihe nrita ndị ọzọ e bùnyèrè ndị nwetara nturu ùgò n’ asọmpi ahụ , ma kpekwazie ka Chineke gaa n’ ihu ịgọzi ya mmaji kwuru mmaji .
N’ ajụjụ ọnụ Ka Ọ Dị Taa gbàrà ya , Maazị Sule Momodu kwùrù na ihe kpaliri mmụọ ya ịkwàdò asọmpi ahụ bụ iji mee ka ndị ntorobịa malite itinye oge na echiche ha n’ ihe bara uru , karịa ịnọ nkịtị , n’ ihi na , dịka o siri kwuo , obi onye na- anọ nkịtị bụ ụlọ ọrụ ekwensu .
Dịka ọ na- atụrụ ndị nwetara mmeri mmamma , ma na- akpọkùkwa ndị enwetaghị mmeri ka ha kwado onwe ha nke ọma maka ahọ na- abịa abịa ; Maazị Momodu kpọkùkwazịrị Ndị Anambra na ụlọ ọrụ ndị ọzọ dị iche iche ka ha ñòmie ụdịrị ezi ihe ahụ , n’ ihi ọtụtụ ihe ọma dị iche iche nke ahụ ga- eweta , ọ kachasị n’ ịgbanwè echiche ndị ntorobịa ka ha màlite ịtụnye ụtụ nke ha na mmepe obodo , karịa itinye aka n’ ọgwụ ike maọbụ ajọ ihe ndị ọzọ dị iche iche .
Na ntụnye nke ha n’ otu n’ otu , ụfọdụ ndị sonyere na mmemme ahụ , nke gụnyere Oriakụ Nneka Okoye , Oriakụ Chinyere Mụọto nke ụlọ ọrụ ' Post Primary School Service Commission ' ( PPSSC ) na steeti ahụ , tinyere Oriakụ Ify Ọgakwu , na Oriakụ Nwabụeze sitere ụlọ ọrụ Anambra State Universal Basic Education Board ( ASUBEB ) tòrò ndị chịkọbàrà asọmpi ahụ , ma kpọkùokwa ndị nne na nna ka ha na- agbà ụmụaka ha ume ịgụ o pekata mepe , otu akwụkwọ n’ ụbọchị .
Malite n’ onye nke mbụ wee ruo n’ onye nke atọ n’ otu n’ otu , ndị dị iche iche nwetara mmeri n’ asọmpi ahụ gụnyèrè : Godwin Divine , Chinemerem Udigwe , na Promise Okoro ( maka ogoogo sekọndịrị dị elu ) ; Victory Dom-Okeke , Influence Ụkaegbu , na Chiamaka Ọkparachukwu ( maka ogoogo sekọndịrị dị àlà ) ; tinyere Chinwụba Emmanuela , Precious Akinlawal , na Hassan Ahmed ( maka ogoogo praịma ) .
Ihe dị iche iche e nyèrè ndị ahụ tutere ùgò gụnyèrè igwe akụrụngwa lapụtọọpụ na tabụleetị , akpa akwụkwọ , akwụkwọ nkọwa okwu , akwụkwọ ọgụgụ dị iche iche , tinyere ọtụtụ ihe ndị ọzọ .
Asọmpi sụpeere m nke ahọ 2019 malitere n’ ọnwa Máàchị , wee dịgide ruo abalị iri na anọ nke ọnwa Ekeresimeesi , bụ ụbọchị a chịkọbàra agba nke egbe buru ọ laa .
Ndị Onowu Anambra Ekesàárála Ndị Ụwa Na- Atụ n’ Ọnụ Ihe Onyinye Ekeresimeesi
Igbo sị na omepùru nwa ogbenye na- emepùru chi ya ; ma sịkwa na ọ bụ o jide o nye ka ọha mmụọ na ọha mmadụ na- ekwupùru .
N’ ịgbaso nke a , òtù ahụ jikọtara ndị onowu na steeti Anambra , bụ òtù a maara dịka ' Anambra State Council of Traditional Rulers ' agbaarala ndị ụwa na- atụ n’ ọnụ na steeti ahụ ekeresimeesi , site n’ ikesà ọtụtụ ihe onyinye , nke gụnyere ego na akpa osikapa nyegara ha nà òtù ọrụ obi ebere ndị ọzọ dị iche iche sitere okpuru ọchịchị iri abụọ na otu nke steeti ahụ nàkwa mpụga ya .
N’ okwu ya oge ya na ndị nta akụkọ na- akparịta ụka bànyere ihe mmemme ahụ , onyeisi ndị òtù ahụ ma bụrụkwa onowu obodo Neni , bụ Maazị Anthony Enukeme kọwàra ya bụ atụmatụ dịka ịgbasò ọchịchọ obi Chineke na irube isi nye ihe akwụkwọ nsọ kwùrù , ma sị na ha na- eme nke ahụ iji hụ na ndị ahụ ụwa na- atụ n’ ọnụ nwere ihe ha ga- eji gbaa ekeresimeesi ha nke ọma ma gbaakwa ya nyàfụ nyafụ .
Maazị Enukeme , bụkwa onyeisi ụlọ ọrụ na- emepụta mmanụ ụgbọala Tonimas jìkwàzịrị òhere ahụ kpọkuo ndị aka ji akụ nakwa ndị òtu dị iche iche ka ha chèta ndị ụwa na- atụ n’ ọnụ , ọ kachasị n’ oge mmemme ekeresimeesi a , ọbụnadị dịka ọ dụzịkwara ndị nnọchi anya otu dị iche iche ketara òkè n’ ihe onyinye ahụ n’ aha òtu ha , ka ha gbaa mbọ hụ na ha wèlàrùrù ihe ahụ ụlọ ma mekwa ka o ruo ndị e mebèère ya aka .
Na mbụ n’ okwu ya , onyeisi òtù ọrụ hụrụ maka ya bụ ọrụ obi ebere ma bụrụkwa onowu obodo Uke , bụ Maazị P. I. C. Agụbụisi kwàrà arịrị na n’ ihi agadaga ọrụ ngo òtù ahụ ji n’ aka ugbu a n’ Awka , na ha enweghị ike ibutesi ọtụtụ ihe nkesà n’ ahọ a dịka ha si eme n’ ime ahọ ole na ole gara aga .
Ma otu ọ dị , o gosịpụtàra ezi olileanya o nwèrè na ha ga- agbasàpụkwu aka n’ ahọ na- abịa abịa ma debànyekwuo aha ọtụtụ òtù ndị ga na- erita uru n’ rèrè ahụ dịka ha si eme ya kwa ahọ ọbụla , nke ha sitegòrò na ya wee debànye aha ndị sitere steeti dị iche iche ha na Anambra gbàrà agbataobi .
N’ okwu nke ha n’ otu n’ otu , ụfọdụ ndị nọchitere anya òtu dị iche iche ritara uru n’ amụmà ahụ , nke gụnyere Oriakụ Nọnye Achebe sitere ebe a na- elekọta ụmụaka dị n’ Idemili North , na Oriakụ Christiana Eboh , sitere ebe nlekọta ụmụaka dị na Ndịkeliọnwụ kelere ndị onowu ahụ maka ọmarịcha ọrụ obi ebere ha , bụ nke ha kwuru na ha atụghịdị anya ya n’ ahọ a n’ ihi otu ihe siri kpọọ ka chịn chịn n’ ahọ a .
Ha jikwazịrị ihu ọchị wee kelee ndị òtù ahụ maka ótu ha si echeta ndị ụwa na- atụ n’ ọnụ oge ọbụla , tinyere ọrụ ọma ndị ọzọ ha na- arụ n’ ịkwalite ọnọdụ obibi ụmụ mmadụ , ma kpee ka Chineke kwụghàchi ma gọziekwa ha mmaji kwùrù mmaji .
ABS Achịkọbala Emume Ịbụ Abụ Na Ihe Ọgụgụ Iteghete Ekeresimeesi
Ọ kpọtụrụ akpọtụ ma zụọ azụọ n’ ụlọ ọrụ ' Anambara Broadcasting Service ' dịka ụlọ ọrụ ahụ chịkọbàrà oke mmemme ịbụ abụ na ịgụ ihe ọgụgụ iteghete Ekeresimeesi , bụ nke nwa bekee kpọrọ ' Festival of Carol and Nine Lessons ' nke ahọ 2019 .
Oke mmemme ahụ bụ nke weere ọnọdụ n’ ogige isi ụlọ ọrụ ahụ dị n’ Awka , ma bụrụkwa nke dọtara ọtụtụ ndị ukwu ndị ukwu dị iche iche , nke gụnyere ndị isi ụka , ndị ọrụ gọọmenti , ndị na- ewu èwù n’ ime ejije , iti egwu nà mgbasa ozi , ndị eze ọdịnala , nakwa ọhaneze sitere ebe dị iche iche wee bịa iji anya na ntị ha gbara ekeresimeesi .
N’ okwuchukwu ya na mmemme ahụ , Bishọọpụ ụka Katọliiki na Dayọsiisi Awka , bụ Bishọọpụ Paulinus Ezeokafọr , onye kwuru okwu site n’ ọnụ otu ụkọchukwu sitere dayọsiisi ahụ , bụ Ụkọchukwu Patrick Umezi kpọkùrù ndị bịara mmemme ahụ ka ha na- akwado onwe ha n’ ime mmụọ na eziokwu oge ọbụla maka ọbịbịa nke onye nwe anyị , karịa ime naanị nkwado nke elu ahụ maọbụ ihe a na- ahụ anya .
O chetààrà ha ihe ekeresimeesi pụtara , mà dụọ onye ọbụla n’ ime ha ka ọ nabata Jesus dịka onye nwe ya na onye nzọpụta ya , n’ ihi na ọ bụ ihe ezighị ezi ma bụrụkwa ihe ekweghị omume mmadụ ịsị na ọ na- emerùbe mmemme ọmụmụ onye ọ maghị onye ọ bụ .
A nọrọ na mmemme omenahọ ahụ , nke Maazị Sunday Ezeobiọra nọ n’ isi ya wee bụọ abụ dị iche iche , gụọ ihe ọgụgụ iteghete , mee ihe mmemme ife nzà maka ihe nrita , bụ ' raffle draw ' maka ndị ọrụ ụlọ mgbasa ozi ahụ , tinyere ihe ndị ọzọ dị iche iche mere ka ya bụ mmemme zaa ahà a kpọrọ ya .
N’ okwu ọ gwàrà Ka Ọ Dị Taa , onyeisi ụlọ ọrụ Anambra Newspapers and Printing Corporation , bụ Maazị Chuka Nnabụife kọwàra emume ịbụ abụ na ihe ọgụgụ ekeresimeesi dịka ihe ndubànye na mmemme ekeresimeesi , ma mekwa ka a mara na ebumnobi nke ahụ bụ iji mee ka ndị mmadụ mara banyere ihe omimì dị iche iche gbasaara ọmụmụ Jesus Christ .
N’ ozi ekele ya , onyeisi ụlọ mgbasa ozi ABS , bụ Maazị Uche Nwọrah tòrò Gọvanọ Willie Obianọ maka agbambọ ya dị iche iche n’ inwògharị ụlọ ọrụ ahụ ka ọ nọrọ n’ ogoogo mba ụwa , ma kelekwazie ndị dị iche iche bịara mmemme ahụ na kwa ndị tụnyere ụtụ n’ ụzọ dị iche iche iji hụ na ya bụ ihe mmemme gara siriri-wèrèrè .
Ndị ọzọ kwuru okwu na mmemme ahụ , nke gụnyere nwa amadi ahụ na- ewu èwu n’ ime ejije , bụ Maazị Pete Edochie , eze ọdịnala Awka , bụ Igwe Gibson Nwosu , Igwe obodo Ụmụeri , bụ Igwe Ben Emeka , onye na- anọchite anya Njikọka nke abụọ n’ ụlọ omebe iwu steeti ahụ , bụ Maazị Pete Ibida , tinyere ọtụtụ ndị ọzọ , kèlèrè ndị bịara mmemme ahụ , ma kpee ka Chineke chekwaba onye ọbụla n’ oge mmemme ekeresimeesi a , ma duokwa ndị ga- eme njèm ka ha jee ma chighata n’ udo .
Ndị Ebube Igbo Emeela Ụbọchị Omenala Igbo Nke Ahọ 2019
Ịma mma nke ọnatarachi na omenala ndị Igbo pụtàrà nnọọ ìhè nso-nso a n’ Abagana dị n’ okpuru ọchịchị Njikọka nke steeti Anambra , dịka òtù a mààra dịka ' Ebube Igbo Association of Nigeria ' chịkọbàra ma merùbe mmemme ụbọchị omenala Igbo nke ahọ 2019 .
Oke mmemme ahụ nke ahọ a , bụ agba nke abụọ ya , bụkwà nke a nọrọ na ya wee kpọọ òkù , site n’ okwu na site n’ ihe ngosi , banyere itute , ichekwaba na ịkwàlite asụsụ , omenala , ọdịnala na njirimara Ndị Igbo n’ ụwa gbaa gbùrùgbúrù .
Ka ọ na- akọwàpụta ihe bànyere mmemme ahụ , onye chọpụtàrà ma bụrụkwa onyeisi òtù Ebube Igbo , bụ Maazị Chistopher Mbanụ mere ka a mara na ha na- esite na ya bụ ihe mmemme wee na- atụnye ụtụ nke ha n’ ịkwàlite omenala Igbo .
Ọ kwàrà arịrị na omenala Ndị Igbo , ọ kachasị asụsụ ha na- anwụnyụzị anya ugbu a , nke mezịrị o jiri dị mkpa na onye ọbụla bụ ezi nwa afọ Igbo ga- atụnya ụtụ ma tinye aka n’ ọrụ , iji zọpụta ma hụ na ya bụ asụsụ efùghị dịka òtù mba ụwa United Nations Educational Scientific , and Cultural Organization ( UNESCO ) bùrù n’ amụma n’ ahọ 2012 .
Na mbụ oge ọ na- anabata ọhaneze bịara emume ahụ , onyeisi oche na ya bụ mmemme , bụ Maazị Innocent Ọkpalajiakụ kọwàra asụsụ na omenala dịka ótù n’ ime ihe kachara dị mkpa na ndụ mmadụ na àgbụrụ ọbụla , ma rịọkwazie ndị nne na nna ka ha jisie ike na- akụziri ụmụ ha asụsụ na omenala Igbo oge ọbụla , na- agbanyèghị mbà maọbụ obodo ha bì .
Ọ rịọkwazịrị ndị òtu Igbo dị iche iche , ma ndị nọ n’ ala Nigeria maọbụ mba ofesi ka ha na- echeta ebe ha sì , ma na- atụnyekwa ụtụ nke ha na mgbe na mgbe n’ ịkwàlìtè asụsụ na omenala nna ha , n’ ihi na ọ ga- abụ ihe jọgburu onwe ya ma e tete ụra otu ụbọchị o wee bụrụ na asụsụ Igbo adịghịzị , maọbụ na ọ nwụọla kpamkpam dịka ụfọdụ asụsụ ọdịnala ndị ọzọ dị iche iche siri laa mmụọ .
A nọrọ na mmemme ebube Igbo nke ahọ wee mee ọtụtụ ihe ngosi ma gbakwa egwu ọdịnala dị iche iche .
A nọkwàrà na ya wee tụọ ndụ mmanụ site n’ iri ụdị nri ndị Igbo dị iche iche , tinye mmanya ngwọ na nkwụ elu jụrụ oyi e jiri wee gbanyere ya ụgbọ nwamkpi .
Òtù Ebube Igbo bụ òtù nnọrọ onwe ndị Igbo e guzòbèrè maka ijikọta ndị Igbo ọnụ , ịkwàlite asụsụ , omenala , njirimara , ejiji nakwa ọnatarachi ndị Igbo , tinyere ọtụtụ ihe ndị ọzọ ya bụ òtù na- achụsò .
Ndị ngalaba òtù ahụ sitere n’ okpuru ọchịchị iri abụọ na otu e nwere na steeti Anambra sònyèrè na mmemme ahụ nke ahọ a , tinyere ndị nnọchi anya òtù ahụ n’ ime steeti dị iche iche na- asụ asụsụ Igbo na mpaghara ebe dị iche iche n’ ala Nigeria .
Obianọ Ekwenwòó Nkwà Ịkwụ Ụgwọ Ọnwa Opekata Mpe Ọhụụ
Aka na- achị steeti Anambra , bụ Gọvanọ Willie Obianọ ekwenwòóla nkwà ịkwụ ndị ọrụ oyibo steeti ahụ ụgwọ ọnwa opekata mpe ọhụụ , ma kwuo na ọchịchị ya wàtàrà ọgọdọ ime nke ahụ .
Aka na- achị achị bụ Obianọ kwupụtara nke a na mmemme ụbọchị ndị ọrụ oyibo nke ahọ 2019 , bụ nke e merùbèrè ụbọchị Tuzdee ma bụrụkwa nke weere ọnọdụ n’ ogige isi ụlọ ọrụ oyibo steeti ahụ dị n’ Awka .
Ka ọ na- echètara ha bụ ndị ọrụ oyibo na ọchịchị ya makwàsàrà ego n’ ụgwọ ọnwa a na- akwụ ha n’ ahọ 2015 na- enweghị onye ọbụla gwara ya mèé nke ahụ ; Gọvanọ Obianọ kwùrù na ya ga- etinyekwu ego n’ ụgwọ ọnwa ha ọzọ ngwangwa ọnụ ego a na- enweta n’ ime steeti ahụ gbàgòtèrè .
N’ ịdụ ha ọdụ ka ha sepu aka na mpụ na arụrụ ala , ọ kpọkùzịrị ha ka ha na- arụsi ọrụ ike , bèlata oke mmefù ego , ma nyekwara gọọmenti aka site n’ ịfàchìsì ụzọ dị iche iche ego gọọmenti sì epiopùsi na steeti ahụ , ya na site n’ inye mkpesa bànyere onye ọbụla na- ezuru maọbụ na- edekọrọ ego gọọmenti .
N’ okwu nke ya , onyeisi ọrụ oyibo na steeti ahụ , bụ Ọkaiwu Harry Uduh kọwàra ndị ọrụ oyibo dịka a hụghị ebule ma sị elinà atụrụ n’ ihe gbasaara ịkwàlite ọnọdụ mmepe na nkwụdosi ike akụnụba obodo ọbụla , ọbụnadị dịka o kwère nkwà na ha ga- aga n’ ihu ịdị na- akwụghàchi onye ọrụ oyibo ọbụla na steeti ahụ dịka ọrụ ya siri dị .
Maazị Uduh kèlèrè Gọvanọ Obianọ maka ezi ọrụ ya na mmasị ya n’ ịkwàlitè ọnọdụ obibi ndụ ndị ọrụ na steeti ahụ , site n’ ịkwụ ha ihe niile kwesiri na a ga- akwụ ha mgbe na otu o kwèsiri , tinyere akpa osikapa ọ na- ebunye ha kwà ekeresimeesi ahọ ọbụla ; ma kwekwazie ya nkwà na ndị ọrụ oyibo steeti ahụ ga- aga n’ ihu inye ọchịchị ya nkwàdo , na ịkwụghàchi ya site n’ ịrụpụta ihe a hụrụ anya .
Na mbụ n’ ozi nnọọ ya , onyeisi oche mmemme ahụ , bụ Maazị Pius Udoh kọwàrà ụbọchị ahụ dịka nke dị óké mkpà n’ ihi na ọ bụ ụbọchị e ji emerùbe ndị ọrụ oyibo na mba ụwa , ma gbaakwa akaebe na ndị ọrụ oyibo steeti ahụ na- agbasi nnọọ mbọ ike ma na- enyekwa aka n’ imezùpụta atụmatụ ọrụ dị iche iche gọọmenti na- abàgide .
A nọrọ na mmemme ahụ wee nye onyinye nkwanye ùgwù nyegara ụfọdụ ndị ọrụ oyibo dị iche iche nke ahụ kwèsììrì , ma nọrọkwa na ya nye ( site n’ aka gọọmenti steeti ahụ ) otu nwata nwaanyị òhèrè agụmakwụkwọ n’ éfù ruo ogoogo mahadum , bụ nwatakịrị ọkụ ọgbụgba tàrà isi nne na nna ya tinyere mmadụ ise ndị ọzọ .
Ọkụ Ọgbụgba : Gọọmenti Anambra Akasiela Ụlọakwụkwọ Patterson Grammar School Obì
N’ ihi ajọ ọdachi ọkụ ọgbụgba ahụ dabìdòrò ụlọakwụkwọ ' Patterson Grammar School , Awada ' ụbọchị ụka gara aga ma taa isi otu nwata akwụkwọ gbara ahọ iri na otu ; gọọmenti Anambra akasiela ndị nlekọta nakwa ụmụakwụkwọ ụlọakwụkwọ ahụ obì .
Nke a bụ nke e kwupùtàrà oge aka na- achị steeti ahụ bụ Gọvanọ Willie Obianọ garùrù n’ ebe ahụ ya bụ njinji nọrọ wee jie , bụkwa ebe ọ nọrọ wee kwaa arịrị ka banyere mkpamkpa ajọ ọkụ ahụ kpàrà ebe ahụ , ma keleekwa Chukwu na imirikiti ụmụakwụkwọ ahụ nọ n’ ezi ekpe ekpere oge ihe ahụ mèrè .
Gọvanọ Obianọ nke ọ bụ ode akwụkwọ ukwu steeti ahụ , bụ Ọkammụta Solo Chukwulobelụ nọchitere anya ya kasìrì ụlọakwụkwọ ahụ , ndị ụka Anglịkan nakwa ndị ezinaụlọ nwata ahụ nwụrụ anwụ obì , ma kpee ka Chineke nara mkpụrụ obi ya na ndokwa , nyekwa ha obì iji wee dìé ya bụ ihe .
Ọ gara n’ ihu kwuo na ọchịchị steeti ahụ ga- etinye amụmà pụrụ iche n’ ọrụ iji hụ na e gbòchìrì ụdị ihe ahụ ịdabido ụlọakwụkwọ ọbụla ọzọ n’ ọdịnihu , ma kwekwazie nkwà na gọọmenti ga- enyere ha aka n’ ịrụzigharịsị ihe ọkụ ahụ gbarìkọrọ .
Na ntụnye nke ya , onyeisi ụlọ ọrụ nsọnyụ ọkụ na steeti ahụ , bụ Maazị Martin Agbili kwuru na ọ bụ ọkụ latiriiki kpatàrà ya bụ ọkụ ọgbụgba , ma kwuzie na ụlọ ọrụ ya ga- abàgide n’ amụmà ịkụziri ụlọ ọrụ , ezinaụlọ nakwa ụlọ akwụkwọ dị iche iche nanwa ọhanaeze ihe ha kwesiri ịma banyere ọnọdụ nchekwa , dịka o siri metụta usoro isi zèéré ọkụ ọgbụgba .
Ọ kpọkùzịkwàrà ọhaneze ka ha gbaa mbọ hụ na ha na- agbanyụsị ihe dị iche iche ha kwụnyere n’ ọkụ tupuu ha apụba , iji gbochie ọkụ ọgbụgba .
Na mbụ oge ọ na- anabàta Gọvanọ , Bishọọpụ ụka Angịlịkan na Dayọsiisi Niger , bụ Bishọọpụ Owen Nwokolo kèlèrè ya bụ aka na- achị achị maka mmetụta ya nakwa ịbịa kpọtụrụ ụlọakwụkwọ ahụ maka ihe ọdachi ahụ , ma rịọzie ya ka gọọmenti gbatara ndị isi ụlọakwụkwọ na ndị nne na nna ọsọ enyemaka n’ iwuzigharị ụlọ akwụkwọ ahụ ka ọ dịkwa otu ọ dị na mbụ .
Ọ dị ncheta na ajọ ọkụ ọgbụgba dị egwù dabìdòrò ụlọakwụkwọ Patterson Grammar School , dị n’ Awada , na mpaghara okporo ụzọ awara-awara ahụ siri Ọnịtsha gaa Owerri , malite n’ elekere iri nke abalị , ụbọchị ụka gara aga , bụ ụbọchị ụmụakwụkwọ siri n’ oge ezumike laghachi , iji malite akwụkwọ .
Ya bụ ọkụ , nke gbara ogologo oge , ka e kwuru na ọ gbagwòrò ebe obibo ụmụakwụkwọ , gbakwa ngwongwo dị iche iche n’ ụlọakwụkwọ ahụ pịataa , ma gbagbuokwa otu nwata nwoke aha ya bụ Chigozie Dimanyichie ( gbara ahọ iri na otu ) bụ onye esoghị ibè ya nọrọ n’ ezi ebe ha na- ekpe ekpere tupuu ọkụ ahụ wee màlite .
Ndị Ukpor Ewere Oke Ọñụ Mee Ụbọchị Ụkpọr
Ọ kpọtụrụ akpọtụ ma zụọ azụụ n’ Ụkpọr bụ isi obodo okpuru ọchịchị Nnewi South na nso-nso a , dịka ndị obodo ahụ jiri óke ọñụ wee merùbe ụbọchị Ụkpọr nke ahọ 2019 .
Ya bụ mmemme omenahọ bụ nke dọtàrà ọtụtụ ụmụafọ obodo ahụ sitere ebe dị iche iche wee bịa , ma bụrụkwa nke a nọrọ na ya wee nye onyinye nkwanye ùgwù nyégára ụfọdụ ndị Ụkpọr mepụtagòrò ihe dara ụda na ngalaba agbambọ ha dị iche iche .
N’ okwu ya na mmemme ahụ , onyeisi oche ' Ụkpọr Improvement Union ' ( U. I. U ) , Maazị Emmanuel Nwachukwu mère ka a mara na mmemme ahụ na- enye ha bụ ndị Ụkpọr òhèrè pụrụ iche iji zukọọ dịka ụmụnne , wee kparịta ụka n’ ihe gbasaara ya bụ obodo , dịka o siri metụta otu ha siri mee kwà ahọ ọbụla , ya na otu a ga- esi kwàlitekwu ọnọdụ mmepe obodo ahụ na ọnọdụ obibi ndụ ụmụafọ ya .
Ọ kpọpụtàsịrị ụfọdụ ihe dị iche iche e mepụtàgòrò n’ obodo ahụ n’ ime ọchịchị ya , nke gụnyere : ịhụ na a na- enwe ọkụ latiriiki gbàà-nyụụ ( n’ Ụkpọr ) , inwòghàrị na ịgbanwe Ahịa Nkwọ-Ọha ka ọ zabazie ' Ukpor Daily Market ' ( UDM ) ; iwu ụlọ ahịa karịrị anọ na ọdụ ahịa karịrị narị anọ n’ ọnụ ọgụgụ , tinyere akụrụngwa e ji enyere ndụ aka , bụ nke a rụrụ site n’ okpuru atụmatụ ọrụ nkwàlite mmepe ime-ime obodo , nke Gọvanọ Obianọ sìtére na ya wee na- enye obodo dị iche iche ego iji họrọ ma rụọ ihe gụrụ ha .
N’ ihe gbasaara onyinye nkwanye ùgwù ahụ e nyèrè ụfọdụ Ndị Ukpọr ụbọchị ahụ ; Maazị Nwachukwu kọwàrà na nke ahụ bụ ótù ụzọ ha tụpụtàrà isi na- akwayere ụmụafọ obodo ahụ ùgwù , bụ ndị mepụtàgòrò ihe dara ụdà na ngalaba agbambọ ha dị iche iche , nke gụnyere ngalaba ọrụ oyibo , iji ego achụ ego , ngalaba mmụta , ngalaba azụmahịa na ngalaba ndị ọzọ dị iche iche .
Na mbụ n’ ozi nnọọ ya , onyeisi oche na mmemme ahụ , bụ Maazị Moses Okezie Okafọr , bụkwa onye enyemaka pụrụ iche nyegara Gọvanọ steeti Kogi , kpọkùrù ndị obodo ahụ ka ha na- agbasòsi udo na ịhụnanya ike dịka a hụghị ebule ma sị elina dike n’ ihe gbasaara ịkwàlìtè ọnọdụ mmepe obodo ọbụla na agamnihu ụmụafọ ya .
Ka ọ na- enyefe ụfọdụ ndị mmadụ onyinye nkwaye ùgwù ahụ , nnukwu onye ọbịa pụrụ ichè na mmemme ahụ , bụ Maazị Ben Ahanotu , bụ onye ọ bụ naanị ya nwètàrà nkwanye ùgwù ahụ n’ ahọ 2018 , kwupùùrù mmadụ iri na ise ọhụụ ahụ natara ya bụ nkwanye ùgwù , ma dụọ ndị enwetaghị ka ha jisiekwa ike n’ ọrụ ọma ha , n’ ihi na o nwere ike ịbụ ogè nke ha mgbe ọzọ .
Ọ rịọkwazịrị ndị Ụkpọr , ọ kachasị ndị bi na mbà dị iche iche ka ha na- echetakwa na ọ na- abụ àkụ ruo ụlọ , a mara onye kpara ya , ma rịọ ha ka ha jisie ike na mbọ ha na- agba ma gharakwa ichezọ na o nwèrè ebe ha sìrì pụta .
N’ ozi mmechi ya , onyeisi oche òtù ọrụ haziri ya bụ mmemme , bụ Maazị Odịlị Ujubụọñụ kèlèrè isi ọchịchị U. I. U , maka inye ha òhèrè iji jeere obodo ha na ụmụ Ụkpọr ozi , ọbụnadị dịka o kèlèrè ndị tụnyere ụtụ n’ ụzọ dị iche iche , iji hụ na ya bụ mmemme gara siriri-wèrèrè .
O kwèzịrị nkwà ịga n’ ihu n’ ịtụnye ụtụ nke ya na mmepe obodo ahụ , na n’ iji obi ya niile jeere ya bụ obodo ozi oge ọbụla a kpọkùrù ya .
Mmemme ụbọchị ndị Ukpọr nke ahọ 2019 dọtàrà ime ógbè iri ise na anọ dị n’ obodo ahụ , ma dọtakwa ọtụtụ ndị dị iche e ji okwu ha agba ìzù , nke gụnyere eze ọdịnala obodo ahụ , bụ Igwe Felix C. N. Ọnyịmadụ , onye jibụrụ ọkwa dịka ọkà okwu ụlọ omebe iwu steeti Anambra , bụ Oriakụ Rita Madụagwụ ; Onyeisi oche nchere oge n’ okpuru ọchịchị ime obodo ' Nnewi South ' bụ Maazị Chieloka Okoye ; tínyéré nwa amadi ahụ na- anọchite anya ọgbọ nta nkwàdo ' Nnewi South ' nke abụọ n’ ụlọ ọgbakọ omebe iwu steeti ahụ , bụ Maazị Johnbosco Akaegbobi , tinyere ọtụtụ ndị ọzọ .
A nọkwàzịrị na mmemme ahụ gbaa egwu ọdịnala dị iche iche , rie ọtụtụ nri e jiri mara ndị Igbo , ma mekwazie ọtụtụ ihe nkiri dị iche iche mere ka mmemme ahụ zaa aha a kpọrọ ya n’ ezie .
Bishọọpụ Ikeakọr Atọọla Okwute Ntọala Ụlọ Ụka St .
Philips n’ Ebenatọr
gbo sị na ọ na- abụ onye a gwàrà kwe , a hụ ọzọ , a gwakwa ya ; mana onye a gwara agwa , ma ọ nụghị anụ , o mee emee , ọ hụ ahụ .
Ka ọ dị taa , a kpọkuola ndị otu Christ ka ha na- agbasi mbọ ike ịkwàlite ọrụ Chineke nakwa mgbasa oziọma , n’ ihi ọtụtụ úrù dị iche iche dị na nke ahụ .
Ọ bụ Bishọọpụ ụka Angịlịkan na Dayọsiisi Amichi , bụ Rt .
Rev .
Ephraim Okechukwu Ikeakọ kpọrọ òkù a n’ okwuchukwu ya na mmemme nakwà òfùfè nrò ịtọ okwute ntọala ụlọ ụka ' St .
Philips Anglican Church Ebenatọr , dị n’ okpuru ọchịchị ime obodo ' Nnewi South ' nke steeti Anambra .
Bishọọpụ Ikeakọr , onye gbakwàsịrị ụkwụ n’ akwụkwọ Ezra isi nke atọ , na akwụkwọ Matiu isi nke iri na anọ kọrọ akụkọ bànyère otu ụmụ Israel siri nwee mmasị na ọnụnụ ọkụ n’ obi íwū ụlọ Chineke ( karịa iwu ụlọ nke ha onwe ha ) oge ha siri na ndọta n’ agha bàta , bụ nke Nebuchadnezzar dọọrọ ha ihe karịrị ahọ iri asaa ; ya na otu obere nwata nwaokorobịa sìrì wèpụta obere azụ na achịcha o nwèrè ka e wère kwàdó mgbasà oziọma Christ , site n’ iji ya zụọ mmadụ karịrị puku ise nri , n’ otu n’ otu .
Ka ọ na- adụ ndị òtù Christ ka ha ñòmie nke ahụ , ọ kpọkùzịrị ndị mmadụ ka ha na- achọ ihu Chineke mgbe niile , ma wèrekwa akwụkwọ nsọ hiri isi ogologo ndụ ha niile , n’ ihi na ọ bụ site n’ ime ihe dị otu ahụ ka mmadụ pụrụ iji bàá alaeze Chineke .
Na ntụnye nke ha n’ otu n’ otu , ụkọchukwu na- elekọta ụlọ ụka ' St .
Andrews Anglican Church , Ebenatọr ' nakwa ' Ebenator Archdeaconry , ' bụ Venerebụụl Godson Ugochukwu , ya na ògbò ya bụ Ụkọchukwu Paulinus Ndiukwu , kọwàra mgbasa oziọma dịka ọrụ dịịrị onye ọbụla , ma dụkwazie onye ọbụla bụ onye òtù Christ ka ọ na- atụnye ụtụ nke ya n’ ịkwalite ọrụ Chukwu na mgbasa oziọma n’ ụzọ ọbụla o nwèrè ike , nakwa oge ọbụla o nwèrè ohèrè ime nke ahụ , n’ ihi ọtụtụ ngọzị na- esochi ya azụ .
Na nzaghachi , onye nkuzi ụka na- elekọta ụlọ ụka ' St .
Philips Anglican Church ' Ebenator , ' bụ Maazị Toochukwu Ezendụka fọrọ ekele n’ ụkpa wee bunye Bishọọpụ Ikeakọr na nwunye ya , na ọtụtụ ndị dị iche iche sonyere na ya bụ mmemme ịtọ okwute ntọala , ọ kachasị ndị tụnyere ụtụ n’ ụzọ dị iche iche iji hụ na ọ gara siriri-wèrèrè ; ọbụnadị dị ka o kpèrè ka Chineke gọzie ha n’ otu n’ otu ma kwụghachikwa ha mmaji kwùrù mmaji .
Ndị ọzọ sonyere n’ ofufe nrò ahụ gụnyèrè Nwunye Bishọọpụ dayọsiisi ahụ , bụ Dame Nkem Ikeakọr ( Mama Amichi ) , tinyere Venerebụụl Chukwuma Akam , bụ onye ụkọchukwu na- elekọtabụ Archdeaconry ahụ n’ oge mbụ , ma bụrụkwa onye nọ ' Ezinifite Archdeaconry ' ugbua , na ọtụtụ ndị ọzọ .
E wezùga ịgbà ọnyà ego maka ịrụchàpụ ụlọ ụka ahụ , ihe ndị ọzọ pụtakarịchara ìhè na mmemme ahụ gụnyèrè abụ olu ọma dị iche iche a bụrụ site n’ ọnụ ndị ọbụ àbụ , tinyere ikpughèpù na ido okwute ntọala ụlọ ụka ahụ nsọ kpọnkwem , bụ nke e mere site n’ aka Bishọọpụ Ikeakọr .
Ụgbọala Na- Ebu Mmanụ Ọkụ Agbagwòóla n’ Anambra , Gbuo Otu Nwoke
Arịrị zụrụ , anyammiri tàsịsịkwàrà ụbọchị Tuzdee na steeti Anambra , dịka otu nnukwu ụgbọala na- ebu mmanụ ọkụ , bìnwùùrù ọkụ , gbagwòó , ma gbuokwa ótù onye na mpaghara ebee si abànye Amawbịa , bụ Amawbịa By-pass dị n’ okporo ụzọ awara-awara ahụ siri Enugu Gaa Ọnịtsha .
Ya bụ nwa amadi ajọ ọnọdụ ahụ tàrà isi ya , ka e kwùrù na ọ bụ onye na- edozi ụgbọala , ma bụrụkwa onye na- arụ ọrụ n’ ụgbọala ahụ , tupuu o wee bìnwuru ọkụ , bụkwa nke butere ọnwụ ike ya .
N’ okwu ya bànyere nke ahụ onyeisi ụlọ ọrụ nsọnyụ ọkụ na steeti ahụ , bụ Maazị Martin Agbili kwùrù na ha nwètàrà òkù gbanụgbanụ site n’ aka ndị uwe ojii , banyere nke ahụ , bụzị nke mere ha jiri kwado ọrụ ozigbo ozigbo , ma bukọrọ ngwaọrụ ha gbara gaba n’ ebe ahụ , wee sọnyụọ ya bụ ọkụ .
O kwùrù na a chọpụtabeghị ihe kpatara ya bụ ọkụ , ma kpáá uche na o nwère ike bụrụ na ụfọdụ ihe na- ághọrọ ọkụ ma ọ bụ ihe na- akpali ọkụ dị n’ ime ụgbọ oloko ahụ , bụ nke dọgháára ọkụ n’ ihi otu ihe ma ọ bụ nke ọzọ oge ahụ a na- arụ ọrụ na ya .
Ka ọ na- adụ ọhanaeze ka ha na- ezite ozi iji mee ka ndị ọrụ nsọnyụ ọkụ mara ma nọrọkwa nso oge ọbụla ụdị ụgbọala ahụ bú mmanụ ọkụ nweere nsogbu , maka adịghị ama ama ; Maazị Agbili kpọkùzịkwara ndị na- arụ ụdị ọrụ ahụ ka ha nwee atụmatụ n’ ọdụ ọrụ ha dị iche iche , maka nchekwa ọkụ ọgbụgba , iji hụ na ụdị ajọ ọdachi ahụ adapụtàghịzị ọzọ n’ ọdịnihu .
Na ntụnye nke ya , otu onye ọnọ mgbe o mèrè , bụ Maazị Emeka Ifejiọfọr kọwara na ya bụ ụgbọala adịchaghị ọcha , nke bụ na o nwere ike bụrụ mmanụ ọkụ gbasasịrị n’ ahụ ya mère ọkụ ahụ jìrì binwuru ọkụ .
Onyeisi ndị uwe ojii na steeti Anambra , bụ Maazị John Abang dùùrù ndị òtù ọrụ ya wee garuo n’ ebe ahụ ya bụ ebenebe nọrọ wee gbuo , iji were anya ya hụ .
Ndị ọrụ sítere ụlọ ọrụ nchekwa dị iche iche , nke gụnyere ndị ọrụ uwe ojii , ndị nchekwa ndị nkịtị , bụ ndị a mààrà dịka ' Nigerian Security and Civil Defence Corps , ' ndị ọrụ na- ahụ maka ime njem awele okporo ụzọ , bụ ' Federal Road Safety Corps , ' tinyere ndị ọzọ , nọkwa gidigbam n’ ebe ahụ wee na- arụ ọrụ n’ ụzọ dị iche iche , iji mee ka ọnọdụ kawanye mma .
Dike Àláá Mmụọ
Gém gém gém gém !
Dùm dùm dùm dùm Tìkó tìkó tìkó tìkó Gbám gbám dùm dùm .
Ùgbòrò abụọ ka òkù na- akpọ dike Ọ kpọọ ya na ndụ , ọ kpọọ ya n’ ọnwụ Ihe emeghị n’ ízù , o mee n’ ọnwa Maka na isi gbàá ahọ , chaa áwọ , Nwa onye ụwa ga- azarịrị chi ya òkù .
Ụzụ tụọ n’ ili dike Ọha mmụọ na ọha mmadụ anụ ísì ozu ya Maka na ọ na- abụ ekwe kụọ Àmà agbaa .
Ọ bụ gịnị na- afịọ ?
Oke mmiri àtáálá n’ udummiri Ihe mèrè na Ndịkeliọnwụ Oke mmadụ ebuláálá akwụkwọ
Gìdì gìdì gìdì Kotìko dùm dùm dùm Chaị !
íbo èzéé n’ obí ézè Ebubedike alaa mmụọ
Gịnị ka a na- ekwubèdị ihe a ?
Chukwuemeka Ike àpàchiela anya Eze Ndikeliọnwụ ejebego obodo afụdobe Izùtè ndị mbụ na ndị ègèdè n’ ọhà mmụọ .
Ihe emee n’ obi eze Ọ na- abụ ézè azụ kakpụọ mma Ọ si oke òsìmìrì lọta Onye ije alakwúrúlá chi ya .
Chukwuemeka bụ dike ụbụrụ nkọ Ọkaibe n’ ọhịa edemede Ọkammụta nwere ùgwù Chaị !
eze obi umeala alakpuo ụra .
Ihe ala rìrì àkárịá Ma ya dịba , maka na ụwa a bụ ahịa Onye zụcha nke ya , ọ labá Chukwuemeka Ike ladị mma .
Kókó kókó tìkó tìkó Dùm dùm kótì Eze , ka mkpụrụ obi gị zùrú ike udo Ụbọchị nkwọ , ka anyị zụkọọ ọzọ n’ ọhà mmụọ Onye ijè ladị mma .
Gọọmenti Anambra Amàlitela Ịkụkpọsị Ụlọ Ọkụ Ọgbụgba Ọnịtsha Metụtarà
N’ iji gbanahị ihe ọghọm maọbụ ihe ize ndụ ọbụla nwere ike ịdapụta ; gọọmenti steeti Anambra amalitela ịkụkpọsị ụlọ dị iche iche ọkụ ọgbụgba ahụ gbara n’ ahịa n’ Ọnịtsha n’ ahọ gara aga mètụtàrà .
Ya bụ atụmatụ ọrụ bụ nke a bàgidèrè site n’ aka ụlọ ọrụ ' Anambra State Physical Planning Board ' ma bụrụkwa nke onyeisi oche ụlọ ọrụ ahụ , bụ Maazị Chike Mmadụekwe dùrù ndị òtù ọrụ ya wee bàgide , bụ onye kọwárá na ótù n’ ime ụlọ ahụ dààrà onwe ya n’ abalị iri abụọ na isii nke ọnwa ekeresimeesi ahọ gara aga .
Ma otu ọ dị , e kwuru na o nweghị onye o mèrụrụ ahụ .
O kwuru na ịkụkpọsị ụlọ ndị ahụ ọkụ metụtàrà dabàrà adaba na mmasị ọchịchị Gọvanọ Willie Obianọ ichekwaba ndụ na ngwongwo ọhanaeze na steeti ahụ , ma forokwazie ntutu taa , sị na ụlọ ọrụ ahụ agaghị ada mbà itinye anya n’ usoro e si abàgide n’ ewumewu ụlọ na steeti ahụ , iji hụ na e mere ya n’ ụzọ kwesiri ekwesi na n’ ogoogo dị elu .
Maazị Mmadụekwe gakwara n’ ihu kwuo na ngwangwa a kụtùchàra ụlọ ndị ahụ ma kpochasịa ebe ahụ , na gọọmenti steeti ahụ ga- amà amụmà imeghepụkwà ya maka ndị nkịtị ji ego achụ ego ịbịa wunyesie ụlọ n’ ebe ahụ .
N’ okwu ha n’ otu n’ otu , ụfọdụ ndị dị iche iche nwere ụlọ ebe ahụ , nke gụnyere Maazị Chinedu Okonkwọ , na Maazị Charles Udegbe kọwara ịkụtùsi ụlọ ndị ahụ dịka nke ziri ezi , n’ ihi na ụfọdụ n’ ime ha nọzị ọdụ ka ọnyà ọnwụ na- eche onye ha ga- ata isi ya , ma kelekwazie Gọvanọ Obianọ maka ịgbatara ha ọsọ enyemaka n’ ọnọdụ ahụ , bụ nke dịbara otu ahụ kemgbe ahọ gara aga , bụ oge ọkụ ahụ gbachara .
Ha kpọkuzịkwara ọchịchị nọ ugbua na steeti ahụ ka ha gbaa mbọ hụ na a na- erubère isi nye usoro iwu na- ahụ maka adịmọcha na steeti ahụ , iji gbochie ndị mmadụ ikpofù ahịhịa aghara aghara maọbụ n’ ebe ekwesighị ekwesi , ma sikwa n’ ụzọ dị otu ahụ gbanahị mbize , iju mmiri maọbụ ọkụ ọgbụguba ọzọ ịdapụtà n’ ọdịnihu .
Ndị Ụmụeri Bi USA Edebàyela Mmadụ 100 N’ Amụmà Nchekwa Ahụike Anambra
Onyeisi ụlọ ọrụ ahụ na- ahụ maka amụmà nchekwa ahụike steeti Anambra , bụ ' Anambra State Health Insurance Agency ( ASHIA ) , ' bụ Dọkịta Simeon Onyemaechi akpọkuola ma dụọ ndị aka ji akụ n’ obodo dị iche iche ka ha nye aka kwàdo ndebànye aha ụfọdụ ndị mmadụ n’ usoro amụmà nchekwa ahụike ahụ .
Dọkịta Onyemaechi kwupụtàra nke a n’ Ụmụeri , dị n’ okpuru ọchịchị ime obodo ' Anambra East , ' oge o dùrù ndị òtù ọrụ ya wee gaa idebànye aha ndị obodo ahụ karịrị otu nàrị n’ ùsòrò amụma nchekwa ahụ ike ASHIA , bụ ndebànye nke a kwàdòrò site n’ aka òtù jikọtara ndị Ụmụafọ Ụmụeri bi na mba USA .
Oge ọ na- akọwa ọtụtụ uru dị iche iche dị na mmadụ idebànyè aha n’ usoro amụmà nchekwa ahụ ike ahụ , ọ mere ka a mara na ọ bụ ọchịchọ óbì Gọvanọ Willie Obianọ ịhụ na mmadụ ọbụla na ezinaụlọ ọbụla dị na steeti ahụ ga- esonye n’ amụmà ahụ , bụzị nke mere ọchịchị ya ji emefù ụkwụtụụkwụ ego n’ ịkwàdo ya bụ atụmatụ .
Na ntụnye nke ya , eze ọdịnala obodo Ụmụeri , bụ Igwe Ben Emeka fọrọ ekele n’ ụkpa wee bunye Gọvanọ Obianọ maka igùzòbè na ịkwàdò atụmatụ ahụ , ma tòkwà ndị Ụmụeri ahụ bi na USA maka ịkwàdo ndebànye aha ndị okenye ruru otu narị n’ ọnụ ọnụgụ .
O kpèkwazịrị ka Chineke gọzie ma kwụghachi ha mmaji kwuru mmaji , ọbụnadị dịka ọ kpọkuru ndị ọzọ ka ha ñòmie nke ahụ site n’ inye aka kwàdo ndebànye ndị ọzọ , n’ ihi na ahụike bụ ihe onwunwe .
N’ okwu ha n’ otu n’ otu , ụfọdụ ndị ritara urù na nke ahụ , nke gụnyere Maazị Leonard Okeke na Oriakụ Caroline Igwe kèlèkwara ndị ahụ kwadoro ya bụ ndebànye aha maka afọ ọma ha nakwa ọrụ obi ebere ha , ma kpekwazie ka Chineke gaa n’ ihu ịgọzi ha , inye ha ahụ ike na ibuli ha elu n’ ihe dị iche iche ha na- eme na mba ofesi ahụ .
A Dụọla Ndị Anambra Ka Ha Kwụsị Iji Ahịhịa Asụchisi Ọwà Mmiri
Dịka a nà- atụ anya na eluigwe nwèrè ike ibe ákwá nke mbụ ya n’ ime ahọ a oge adịghị anya , anya mmiri ya ewee gbaa n’ ụwa ; a kpọkuola ma dụọ ụmụafọ steeti Anambra ka ha kwụsị iji ahịhịa asụchisi ọwà mmiri , maka ajọ ọnọdụ dị iche iche nke ahụ aghaghị iwèta .
Oku a na ndụmọdụ a , bụ nke si n’ aka gọọmenti steeti Anambra , ma bụrụkwa nke a kpọrọ site n’ ọnụ onyeisi ụlọ ọrụ ' Anambra State Clear Drainage and Forest Preservation Agency , ' bụ Maazị Chido Obidiegwu n’ okwu ya oge ọ gara ileta ka ụfọdụ ọwà mmiri siri debe imi na ọnụ n’ àkwà Ụkwaka ahụ dị na mpaghara Ụmụezena Ụmụdim , Nnewi , n’ okpuru ọchịchị ime obodo Nnewi North .
Ọ kwàrà arịrị na ụfọdụ ndị mmadụ na- aga n’ ihu iji ọwà mmiri mere ebe ikpofù ahịhịa , na- agbànyèghị ọkwà niile gọọmenti steeti ahụ na- ama bànyere nke ahụ , ya na ajọ ọnọdụ dị iche iche nke ahụ pụrụ iwèta .
Ọ kpọpụtàsịrị ihe dị iche iche nke ahụ pụrụ ibute , ọ kachasị ma mmiri bido izò , ma kwuo na nke ahụ aghàghị ịkawanye njọ ma ọ bụrụ na ndị mmadụ gaa n’ ihu ịwụnye ahịhịa n’ ọwà mmiri .
Maazị Obidiegwu , onye katọkwàrà otu ụfọdụ ndị mmadụ si esu ihe ọkụ aghara aghara , dọzịrị ndị na- emegasị ihe dị otu ahụ aka na ntị ka ha sepu aka na ya , ma na- ekponye ahịhịa n’ ebe dị iche iche gọọmenti wepụtara maka ime nke ahụ .
O kwùrù na onye ọbụla a ga- ahụ n’ akparamagwa ahụ , ga- abụ onye gọọmenti ga- anwụchikọ , ma kpụpụkwa ya ụlọ ikpe , ebe a ga- eji usoro iwu wee gwọọ ya ji mmanụ .
Na ntụnye nke ya , ezi nwa amadi ahụ mere ka gọọmenti mara ma bịa ileru anya bányere otu ndị mmadụ si ekpofù ahịhịa na Nnewi ahụ n’ ebe ezighị ezi , bụ Maazị Ifeanyị Nwosu tìnyékwara ọnụ , ma kpọkuo ọhanaeze ka ha nyere gọọmenti aka n’ ịkwalite ezi amụma adịmọcha na steeti ahụ , site n’ irube isi nye ntụziaka ya , ya na izèrè ihe ọbụla ga- ebuta imetọ gburugburu steeti ahụ n’ ụdị ọbụla nakwa n’ oge ọbụla .
Gọọmenti Anambra Anwụchikọọla Ndị Ọna Ụtụ Iwu Akwadòghị
Igbo sị na ọnụ anaghị ezu ike ma ọ bụrụ na ihe ọ na- ata agwụghị , maka na ọ na- abụ a na- etigbu ọ ka na- arịsịta , ị mara na ihe a na- etigbu agwụbèghị n’ ebe o si arịpụta .
N’ ịgbasò nke a , gọọmenti steeti Anambra anwụchikọọla mmadụ ruru iri na ise n’ ọnụ ọgụgụ n’ Ọnịtsha , bụ ndị a na- eyo èyo na ha bụ ndị ọna ụtụ iwu akwadòghị nà ndị na- ezufusi ego gọọmenti site n’ ụzọ dị otu ahụ .
Ndị ahụ bụ ajọ nkịta ji isi anya ọkụ bụ ndị e kwùrù na a nwụchikọrọ site n’ aka ndị òtù ọrụ ahụ e gùzobere ọhụụ maka ibu agha megide ihe dị otu ahụ , bụ ndị a maara dịka ' Focus Initiative Against Touting , ' bụ FIAT n’ aha ịchàfụ .
N’ okwu ya oge ọ na- akpụgharị ndị ahụ , Kọmishọna na- ahụ maka njem okporo ụzọ na steeti ahụ , bụ Dọkịta Christian Madụbuko kọwàra na ọ bụ ihe jọgburu onwe ya , bụ mmadụ ịdị na- ebugharị onwe ya dịka onye ọna ụtụ gọọmenti , wee si n’ ụzọ dị otu ahụ na- anapụsị ụmụ mmadụ ego ha tara ahụhụ wee kpaa ma na- etinye n’ akpa nke ya .
O kwuru na ndị òtù ọrụ ya ga- aga n’ ihu ibu agha megide ndị na- etinye aka n’ ihe dị otu ahụ , ọbụnadị dịka ọ dụrụ ọhanaeze ka ha hie asaa n’ anya , mụrụ anya ka azụ , ma gbaa mbọ wèta mkpesa n’ aka ụlọ ọrụ ya , oge ọbụla ha hụrụ onye ọbụla a na- enyo ènyo na ọ na- etinye aka n’ ihe dị otu ahụ , iji wee nwụchikọọ ndị arụrụ ala ahụ .
Ka ọ dị taa , a kpụpụgala ndị ahụ a na- enyo ènyò ụlọ ikpe mbugharị dị n’ Ọnịtsha , bụ ebe a nọrọ wee kpee ha ikpe n’ otu n’ otu .
Mmadụ ndị ahụ , nke gụnyere Maazị Mike Chigbo , Afamefuna Ọnyịa , Abụchi Ogbuu , tínyere ndị ọzọ , ka e kwùrù na ha na- eresígasị ndị ji ụgbọala achụ ego akwụkwọ ikike aha gọọmenti steeti ahụ dị na ya , mana gọọmenti amaghị bànyere ya ; ha wee sizie n’ ụzọ dị otu ahụ na- ezu ụmụ mmadụ na gọọmenti ohi .
Ndị ahụ ka e kwuru na ha dàrà iwu dị n’ àgbà nke iri isii na asaa , nkega Ch , nke amụma iwu nchekwa okporo ụzọ ahọ 1991 nke steeti Anambra .
N’ akụkụ nke ha , ụfọdụ ndị na- ekpechitere ndị ahụ ọnụ ha , bụ Ọkaiwu Chigozie Amahakụ na Ọkaiwu Victor Alọ rịọrọ ụlọ ikpe ahụ ka a gbapụta ha , n’ ihi na ha bụ ndị a pụrụ ịgbapụta agbapụta , n’ ilekwàsị anya n’ iwu ha dàrà .
Ka ọ dị ugbua , site na nkabì ụlọ ikpe ahụ , a nabàtàrà mgbapụta mmadụ ndị ahụ n’ ótù n’ ótù site n’ ịna ha ego dị puku Naịra iri ise , n’ otu n’ otu , ịgwa ha kpọta otu onye akaebe n’ otu n’ otu , tinyere akwụkwọ ndị ọzọ a gwàrà ha wèta .
Otu ọ dị , ótù onye n’ ime ndị ahụ , bụ Maazị Chigbo bụzị onye a tụkpuru n’ ụlọ mkpọrọ , wee na- echerezị nkabì ikpe n’ isi ya .
A nwụchikọkwazịrị mmadụ iri na abụọ ndị ọna ụtụ ọzọ iwu akwadoghị n’ otu ụbọchị ahụ oge ụlọ ikpe ahụ nwechara ọnọdụ ya ụbọchị ahụ , bụkwa ndị e kwuru na a ga- akpụpụkwa ụlọ ikpe oge adịghị anya , ebe a ga- eji usoro iwu wee nyụchaa ha anya .
Ihe ndị e nwèkọtara n’ aka ndị ahụ gụnyèrè akwụkwọ ikike ahụ ha na- ere , ego nke ha rètàrà ereta , mkpịsị odéè nakwa ụfọdụ ihe ndị ọzọ ha ji arụ ọrụ .
N’ Anambra : Ihe Mberede Okporoụzọ Ataala Isi Otu Onye , Merụọ Ndị Ọzọ Ahụ
Ọ bụ nnọọ ihe anya mmiri na akwa àrịrị dịkà nnukwu ihe mberede okporo ụzọ dị egwu dapụtàrà na mpaghara Enugwu-Agịdị nke okporoụzọ awara awara ahụ siri Enugu gaa Ọnịtsha na steeti Anambra , tàrà isi otu onye , ma tinyekwa mmadụ atọ ndị ọzọ n’ ajọ ọnọdụ ihe mmerụ ahụ .
Ya bụ ihe mberede okporo ụzọ ka e kwuru na o metụtàrà ụgbọala atọ , nke gụnyere ụgbọala Honda SUV nwéré akàrà efere GGE 309 FK , ụgbọala na- ebu íbú , nwere akàrà efere AWK 922 XJ , ya na otu ụgbọ òlòkó na- ebu mmadụ ọkụ , nwere akara efere NKJ 789 XA .
Nke ahụ bụzị nke dọtara mgbata ọsọ ndị ụlọ ọrụ ahụ na- ahụ maka ije awele n’ okporo ụzọ , bụ ụlọ ọrụ ' Federal Road Safety Corps ( FRSC ) , ' ndị ọrụ uwe ojii , ndị ọrụ nsọnyụ ọkụ , nakwa ndị ọrụ nchekwa ndị ọzọ , bụ ndị a hụrụ n’ ebe ahụ ya bụ ihe nọrọ mee , ka ha na- arụ ọrụ ma na- enyegasị aka n’ ụzọ dị iche iche iji mee ka ọnọdụ kawanye mma .
N’ okwu ya bànyere nke ahụ , onye na- ahụ maka ịkụziri ọhanaeze ihe ha kwesiri ịma n’ ụlọ ọrụ FRSC , bụ Maazị Pascal Anịgbo ma kwuo na ọ bụ enweghị ndidi , ya ụgbọala iji ọsọ gbafee ibè ya wètàrà ihe mberede ahụ .
O mere ka a mara na ọ bụ oge onye na- ànyà nnukwu ụgbọ oloko ahụ chọrọ ka ọ gbanahị ụgbọala ogologo ahụ na- ebu ibu , ka o jizịrị ike wee kwòkaịrị ma kwọrikọọ obere ụgbọala ahụ na- agara onwe ya , ma gbuokwa onye na- ányà ya , bụ otu nwaokorobịa jupụtàrà n’ ume na ndụ .
Ụgbọala ahụ na- ebu mmanụ ọkụ ka e kwùrù na ọ dàkwàrà ma sụtọba isi n’ ala , ebe mmanụ ọkụ o bù màlìtèkwàra gbafùsibe n’ ala ebe ahụ niile , bụzị nke mere ka ndị ọrụ nsọnyụ ọkụ wère gwarụkọọ ya , maka ibinwùrù ọkụ maọbụ mee ka ọnọdụ kawanye njọ .
Maazị Anịgbo kwùrù na ha adọnyela ozu nwa amadi ahụ nwụrụ anwụ n’ ụlọ nchekwa ozu , ma bujekwa ndị ahụ nwetara mmerụ ahụ n’ ụlọ ọgwụ , ebe ha nọzị anara ọgwụgwọ ugbua .
Ọ kpọkùzịkwàrà ma dụọ ọhanaeze ka ha na- akpachàpụ anya , na- adị uchu , ma na- enwekwa ndìdì oge ọbụla ha na- anyà ihe ọnyịnyà , iji zèéré ihe mberede okporoụzọ ịdapụta n’ ụdị ọbụla , maka na ọ bụ eje ala bụ ísí ijè .
NEMA Ekesaarala Ndi Iju Mmiri Dabidoro n’ Anambra
Ọnụ ọchị wàrànnọọ ndị ahụ nsogbu iju mmiri metụtàrà na steeti Anambra n’ ahọ 2019 , dịkà ndị ụlọ ọrụ na- ahụ maka ọnọdụ gbanụgbanụ n’ ala Nigeria , bụ ụlọ ' National Emergency Management Agency ' ( NEMA ) , ngalabà ya nke mpaghara ndịda-ọwụwa anyanwụ gbàpèrè atụmatụ ikesàrà ha ihe oriri na ihe dị iche iche e ji akwàlite ọnọdụ obibi ndụ .
Ya bụ atụmatụ bụ nke a gbàpèrè site n’ aka onyeisi ụlọ ọrụ ahụ na mpaghara ahụ , bụ Maazị Fred Anụsịm , nke ọ bụ òsòtè ya , bụ Oriakụ Eyiuche Aniagor nọchìtèrè anya ya ; ma bụrụkwa nke weere ọnọdụ n’ ụlọakwụkwọ ' Father Joseph Memorial School Aguleri ' dị n’ okpuru ọchịchị Anambra East .
N’ okwu ya na mmemme ịgbape atụmatụ ahụ , ya bụ onyeisi NEMA kọwàrà na ọ bụ gọọmenti etiti ala anyị tụkọtara ya bụ ihe , ma bụrụkwa nke e mere n’ okpuru ụlọ ọrụ ahụ , oge ha na ngalaba ụlọ ọrụ ahụ na steeti Anambra tụchàrà arò ma meekwa ụfọdụ nnyocha .
Ọ kpọkùzịrị ndị ahụ ka ha nabàta ihe ndị ahụ dịka ihe iti aka n’ obi , ma rịọkwa ha ka ha na- eke nkwụcha , na- aña ntị ma na- adịkwa njikere maka iju mmiri oge ọbụla n’ ihi na hụ bụ ndị bi n’ akụkụ mmiri .
N’ okwi nke ya oge ọ na- anabàta ihe ndị ahụ n’ ahà ndị e bùtèèrè ya , onyeisi ụlọ ọrụ ' State Management Agency ' ( SEMA ) na steeti ahụ , bụ Maazị Paul Odenigbo kèlèrè ụlọ ọrụ SEMA na gọọmenti etiti maka mgbata ọsọ ahụ , ma dụọkwa ha ka ha jisie ike n’ ọrụ .
Na ntụnye nke ya , onyeisi oche nchere ogè n’ okpuru ọchịchị Ayamelụm , bụ Maazị Benjamin Onyeabọr kèlèkwara gọọmenti etiti na ụlọ ọrụ NEMA , ma kpọkuokwa ndị ahụ nọchitere anya ndị ritara urù na ya bụ ihe ka ha gbakwa mbọ hụ na ihe ndị ahụ rutèrè ndị e mèbèèrè ya aka , dịka ha si eme na mbụ .
Obianọ Agbapeela Ụlọ Ikpe Mkpegharị n’ Awka
Aka na- achị steeti Anambra , bụ Gọvanọ Willie Obianọ nọrọ ụnyaahụ wee gbapee ụlọ ikpe mkpegharị ọhụụ n’ Awka bụ isi obodo steeti ahụ , bụkwazị ụlọ ikpe mkpegharị mbụ a na- eguzobe na steeti ahụ .
N’ okwu ya oge ọ na- agbape ya bụ ụlọ ikpe , Gọvanọ Obianọ kọwàrà ụbọchị ahụ dịka oke ụbọchị na steeti ahụ , n’ ilegara anya nà mpụtara ya n’ ebe o mètụtàrà mgbasàwanye nke ikpe nkwụmọtọ , nnwere onwe na ọchịchị onye kwuo uche ya .
O mèrè ka a mara na ọ bụ naanị ụlọ ikpe mkpegharị iri na isii ka e nwèbụrụ n’ ala Nigeria , wee ruo na nso nso a rụnyèkwùrù anọ n’ Awka , Asaba , Kano na Gombe n’ otu n’ otu , nke mezịrị ka ọnụọgụgụ ya dịzie iri abụọ ; ọbụnadị dịka ọ gàkwàzịrị n’ ihu kọwaa na mgbape ahụ a gbàpèrè nke Awka mèzịrị ka ọ bụrụ ụlọ ikpe mkpegharị nke iri na asatọ n’ ala Nigeria , n’ ihi na a gbapèbèghị abụọ ndị ọzọ .
Ọ kpọpụtàsịrị ọtụtụ uru dị iche iche ya bụ ụlọ ikpe ga- ewèta , ma kwuo na ọ ga- aga n’ ihu ibèlàtàrà ndị Anambra na ndị ọrụ ikpe steeti ahụ ntaramahụhụ ịdị na- aga ụlọ ikpe mkpegharị nke dị n’ Enugu ịchọ ikpe nkwụmọtọ , n’ ihi na akwụkwọ ndekọta na- akọwa na pasentị iri asaa na ise ikpe mkpegharị a na- ekpe n’ ụlọ ikpe mkpegharị Enugu ahụ bụ n’ Anambra ka ha si abịa .
Gọvanọ Obianọ sị na ọchịchị ya akwụchàpụla ụgwọ dị ichè ichè ọchịchị nọbụrụ na steeti ahụ n’ oge mbụ jìkọbàrà ndị ọrụ ikpe , rụọrọ ha ezigbo ebe obibi , ma kwezie nkwà na ọchịchị ya ga- aga n’ ihu ịkwàdò ikpe nkwụmọtọ na steeti ahụ , ya na ịkwàlite ezi mmekọrịta n’ etiti alaka gọọmenti atọ nke steeti ahụ , iji mee ka ọnọdụ kawanyere ụmụafọ steeti ahụ mma .
Ndị dị iche iche sonyere na mmemme ahụ gụnyèrè onyeisi ụlọ ikpe mkpegharị n’ ala anyị , bụ ọka ikpe Zainab Bulkachiwa ( bụ onye ọ bụ ya na Gọvanọ Obianọ jikọrọ aka wee gbapee bụ agadaga ụlọ ) ; Ọkaikpe Nkwụmọtọ steeti ahụ , bụ Manasseh Anyachebelu ; ndị omebe iwu steeti ahụ , tinyere ọtụtụ ndị ọzọ e ji okwu ha agba ìzù na steeti ahụ .
Ọ dị nchèta na ọ bụ n’ ahọ 2018 ka Gọvanọ Obianọ gùzòbèrè òtù ọrụ mmadụ ise , nke ọ bụ Dọkịta Onyechi Ikpazụ nọ n’ isi ya , maka igùzòbè ụlọ ikpe mkpegharị na steeti ahụ , nke ahụ wee bụrụzie nke a rụchara ma gbapee ka ọ gàchàrà ihe erughị ahọ abụọ , bụ n’ ahọ 2020 .
Ọkụ Agbarikọọla Ebe A Na- Azụ Anụ Ụlọ N’ Ukpo
Ọ kpọtụrụ akpọtụ ma zụọ azụọ nso nso a n’ Ukpo dị n’ okpuru ọchịchị ime obodo Dunukọfịa nke steeti Anambra , dịka ajọ ọkụ ọgbụgba dabìdòrò ma gbarikọọ ebe a na- azụ anụ ụlọ , bụ ' Sunday Ezeaku Modern Integrated Agricultural Farm ' dị na Ndiagụ-Isiekwulu .
Ya bụ ajọ ọkụ ọgbụgba ka e kwùrù na ọ gbarìkọrọ ụlọ nwere ọnụ ụlọ ise , nnukwu itè nchekwa mmiri , nnukwu igwe na- enye ọkụ , ihe e jiri anụ nri , ewu , ézì , nchì na ihe ndị ọzọ .
N’ okwu ya bànyere nke ahụ , onye nwe ebe ahụ , bụ Maazị Sunday Ezeakụ , kọwàrà na ya na ndị ezinaụlọ ya adịlaarị na mbụ menyụọ ọkụ nke na- agbabụ n’ ọhịa dị n’ akụkụ be ya , mana ha amaghị na ya bụ ọkụ abànyelarị n’ ụlọ anụ ya .
O kwùrù na ihe ọkụ mèrè n’ ụlọ anụ ya , bụzị nke ha chọpụtàrà echi ya , mèzịrị ka o siere ya ike ịsọnyụ ọkụ ahụ , ya na ndị ezinaụlọ ya na ndị ọzọ gbataara ya ọsọ enyemaka ike , tupuu ndị ọrụ nsọnyụ ọkụ na ndị uwe ojii abịaruo ebe ahụ .
Maazị Ezeakụ , bụ onyeisi ọrụ oyibo n’ oge gara aga , kọwara ya bụ ọkụ ọgbụgba dịka oke ihe ọdachi , ma rịọkwazie enyemaka ndị mmadụ na gọọmenti steeti ahụ , iji nyere ya aka ịkwụrụkwa chịm ọzọ n’ ịzụ anụ ya , n’ ihi na mmadụ anaghị adị mma ọ dàá ka ọ tọbirizie ebe ọ dara .
Obianọ Ekwenwòó Nkwà Ịkwàdò Ndị Ntorobịa Na Ụmụnwaanyị
Aka na- achị steeti Anambra , bụ Gọvanọ Willie Obianọ ekwunwòóla ezi njikere ya ịkwàdò na ịkwàlìtekwù ọtụtụ ndị ntorobịa na ụmụnwaanyị steeti ahụ , site n’ ime ka ha sòro n’ ihe a na- eme n’ ime ahọ abụọ fọdụụrụ ọchịchị ya na steeti ahụ .
Ya bụ aka na- achị achị kwupụtàra nke a na nnukwu ọgbakọ weere ọnọdụ nso-nso a n’ ogige ' Dọra Akụnyili Women Development Center ' , dị n’ Awka , bụ nke a chịkọbàrà site na njikọaka òtù ndị ntorobịa a mààrà dịka ' United Anambra Youth Assembly ( U-AYA ) ' na otu jikọtara ụmụnwaanyị , bụ ' United Anambra Women Assembly ( U-AWA ) ' .
O tòrò ndị ntorobịa na ụmụnwaanyị steeti ahụ maka ezi agbambọ ha nà nkwàdo ha na- enye ọchịchị ya , bụ nke mere o jiri nweta mmeri n’ okpuru ọchịchị ime obodo iri abụọ na otu e nwèrè na steeti ahụ , ọbụnadị dịka o kwupụtara na ọchịchị nwèrè ọtụtụ atụmàtụ dị iche iche ọ na- atụpụta maka ndị ntorobịa na ụmụakwụkwọ steeti ahụ .
Gọvanọ Obianọ , onye kwupụtàrà na isi òbòdo mba Austria bụ Vienna enyela ndị ntorobịa Anambra ruru iri ise n’ ọnụọgụgụ ohèrè agụmakwụkwọ n’ efù na mba Germany , kpọkùzịkwàrà ndị ntorobịa ka ha tinyekarịzie anya n’ ọmụmụ ICT , chọọ òhère ọrụ na ngalabà ahụ , n’ ihi na ụwa na- emezị ntụgharị ugbua .
Na mbụ n’ okwu ya , onye chọpụtàra òtù U-AYA na U-AWA , ma bụrụkwa onye na- anọchite anya ọgbọ nta nkwàdo Anambra East na West n’ ụlọ ọgbakọ nnọchianya etitì , bụ Maazị Chinedu Obidigwe kwùrù na ebumnobi mmemme ahụ bụ iji kwàlite ịdịnotu , ma kelekwazie Gọvanọ Obianọ maka ezi ọrụ ya dị iche iche na steeti ahụ .
O kwupùùrù ya maka inye ndị ntorobịa òhèrè dị iche iche n’ ọchịchị ya , kelee ya maka ezi ọrụ mmepe ya nà inwòghàrị ndụ ụmụafọ steeti ahụ , ọbụnadị dịka o kwèzịrị nkwà na ndị òtù abụọ ahụ ga- aga n’ ihu ịkwàdò ya na ịdọnyere ọchịchị ya úkwù iju rụzùó ezi ọrụ dị iche iche o ji n’ aka na steeti ahụ .
Mmemme ahụ bụ nke gbadoro ụkwụ na nnukwu isi okwu pụtara ( ma a tụgharịa ya ) " Anambra : Ọrụ Dịịrị Anyị Niile , " ma bụrụkwa nke e siri na ya wepụta isi okwu na- asị , ( ma a tụgharịa ya ) " Mkpa Ọ Dị Ka Ndị Ntorobịa Sonye n’ Igwù Okwe Ndọrọndọrọ Ọchịchị , Iwulite Ala Anyị , Ya Na Ndịiche Dị n’ Igwù Okwe Ndọrọndọrọ Na Ịkụ Asịrị . "
Ndị ọzọ kwuru okwu na mmemme ahụ gụnyèrè nwa amadi ahụ bụ onyeisi ụlọ ọba ego ala anyị , bụ Ọkammụta Chukwuma Soludo , bụ onye nyere nkuzi na ya bụ mmemme ; eze ọdịnala Nteje , bụ Igwe Rowland Odegbo ; onyeisi ndị ọrụ nyegara Gọvanọ Obianọ , bụ Maazị Primus Ọdịlị , tinyere ọtụtụ ndị ọzọ .
A nọkwàzịrị na ya bụ mmemme wee nye Gọvanọ Obianọ onyinye nkwanye ugwu pụrụ iche site n’ aka ndị òtù ahụ , iji sị ya jisie ike n’ ezi ọchịchị ya na steeti ahụ .
A Kpọkuo Ndị Igbo Ka Ha Na- Akwàlite Asụsụ Na Omenala Ha
A kpọkuola ndị Igbo ka ha na- echekwaba ma na- akwàlite asụsụ na omenala ha , ka o wee ghara ịnwụ maọbụ fùó dịka ndị òtù mba ụwa bụ ' United Nations Educational , Scientific and Cultural Organization ( UNESCO ) ' bùrù n’ amụma n’ ahọ 2012 .
Òkù a bụ nke a kpọrọ nso-nso a na mmemme '' Nkwalite Asusu na Omenala Igbo ” a chịkọbàrà n’ Awka bụ isi obodo steeti Anambra , bụ mmemme dọtara ụmụakwụkwọ sitere ụlọakwụkwọ dị iche iche na steeti ahụ na ụfọdụ ndị ọzọ e ji okwu ha agba izù na ngalaba mmụta .
N’ okwu ya na mmemme ahụ , odeakwụkwọ ọkpụtọrọkpụ na mịnịstịrị steeti Anambra na- maka ihe na- eme na mba òfèsi , ihe e ji aka emepụta , omenala na njem nlegharị anya , bụ Maazị Tony Ezenwaka kọwàrà asụsụ na omenala dịka ihe kachara sie ike e ji ama ebe onye sì , bụrụkwa nke kwesiri ka a kwàlite ma kwàdosie ya ike .
O mere ka a mara na site na nkwàdo ọchịchị Gọvanọ Willie Obianọ , na ụlọ ọrụ ahụ agbaala ọtụtụ mbọ dị iche iche , ma ka na- agbakwa ọtụtụ mbọ ịkwàlitè asụsụ , omenala na njirimara ndị Igbo n’ izùgbe , ọbụnadị dịka o chètààrà ndị bịara mmemme ahụ na ọchịchị steeti ahụ emeela ka ọ bụrụ iwu na a ga na- asụ asụsụ Igbo ma na- eji ejiji ndị Igbo n’ ụlọakwụkwọ na ụlọọrụ dị iche iche dịgasị na steeti ahụ ahụ .
Na mbụ na nkuzi ya , Dọkịta Arịnze Agbanụsị , sitere mahadum Nnamdị Azikiwe dị n’ Awka mèrè ka a mara na iwu nchekwa mmụta ala anyị kwùrù ka a na- akụziri nwata ọbụla ihe n’ asụsụ ọdịnala ya , ma kwazie arịrị na ọtụtụ ndị nne na nna anaghị asụrụ ụmụ ha asụsụ Igbo , ma ya fọdụzie ikwe ka e were ya kụziere ha ihe .
Ọ kpọkùzịrị ndị nne na nna ka ha gbaa mbọ na- akụziri ụmụ ha asụsụ na omenala Igbo , ọ kachasị bido n’ oge ha dị na nwata , ọbụnadị dịka ọ gbarụrụ ihu nye ndị nkuzi na- enye ụmụakwụkwọ ntaramahụhụ maka na ha sụrụ asụsụ Igbo ; ma dụọ ndị na- eme ihe dị otu ahụ ka ha sepụ aka na ya .
Ụmụakwụkwọ sitere ụlọakwụkwọ dị iche iche wee bịa mmemme ahụ jìzịrị otù olu wee kpọkuo gọọmenti steeti Anambra ka o welitekwuo aka na mbọ ọ na- agba ịkwàlite asụsụ na omenala Igbo n’ ime steeti ahụ , ya na ime ka ịma asụ na ịma ede Igbo bụrụ nke na- amị akpịrị .
Mmemme ahụ dọtara eze ọdịnala Awka , bụ Igwe Gibson Nwosu , ma bụrụkwa nke a nọrọ na ya wee mee ejije , gbaa egwu ọdịnala , ma mekwa ihe ngosi ndị ọzọ mere ka ọ zaa aha a kpọrọ ya .
